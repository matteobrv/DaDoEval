I. La situazione politica alla costituente di Weimar – Si risale alle assemblee nazionali del ’48 – I cattolici nelle assemblee di Francoforte e di Berlino avevano collaborato con i liberali – La libertà della Chiesa entro il quadro delle libertà generali Quando nel febbraio 1919 venne convocata a Weimar l’assemblea nazionale costituente per dare un nuovo statuto fondamentale allo stato germanico, quale era uscito dal disastro della guerra e dalla rivoluzione dell’autunno 1918, i rappresentanti socialisti (unitari o ufficiali) erano 165, i democratici (borghesi) 75, i centristi 90, i tedesco-popolari 22, i tedesco-nazionali 42, i socialisti indipendenti (estremisti) 22. Il socialista Scheidemann che aveva afferrate le redini del governo durante la rivoluzione e aveva appena repressa la rivolta spartachista (comunista) s’era rivolto ai democratici e ai centristi per allargare le basi del governo, costituendo così il primo ministero di coalizione, nel quale David (soc.), Erzberger (centr.) e Gothein (dem.) erano i ministri politici senza portafoglio che avrebbero anche dovuto presiedere all’opera costituzionale dell’assemblea. Non c’è bisogno di ricordare le difficoltà esteriori che accompagnarono tale attività legislatrice; l’esercito infranto, il paese mutilato e affamato, la vecchia impalcatura imperiale e dei principi federati crollata e l’organismo sociale mantenuto appena a prezzo di repressioni sanguinose, a cui provvedeva il ministro socialista Noske , non senza però che tratto tratto i bagliori degl’incendi rivoluzionari mandassero ancora i loro lontani riflessi fino all’idilliaca città di Wolfango Goethe ; e intanto l’ordine giuridico in alcuni stati federali era intaccato, manomesso o sovvertito da governi locali più o meno socialisti e sempre giacobini, come quelli di Amburgo, di Sassonia e del Braunschweig, che già provvedevano per conto loro a trasformar leggi ed istituti in senso anticlericale. La campagna elettorale aveva inoltre segnalato che la rivoluzione era avvenuta anche entro le coscienze. I socialisti, è vero, non avevano raggiunta la maggioranza dell’assemblea, ma i loro 13 milioni di voti parlavano un linguaggio anche troppo significativo e se si teneva conto dei voti democratici, bisognava ammettere che l’enorme maggioranza degli elettori s’era dichiarata per la repubblica libertaria e democratica, per la scuola statale comune, per la separazione della chiesa dallo stato; né erano mancate alcune note di giacobinismo confiscatore e livellatore. Lo stato di fatto stesso del resto che s’era venuto creando nelle chiese protestanti con la caduta dei principi summi episcopi rendeva enormemente difficile la manovra di accantonare le questioni religiose, scansando i contrasti più acuti come avrebbero desiderato in parte per ovvie ragioni i gruppi della coalizione governativa. Ciò forse sarebbe riuscito, evitando assieme quasi tutte le questioni delicate di principio, se l’assemblea di Weimar si fosse limitata a votare due o tre leggi organiche fondamentali, come fecero i fondatori della terza repubblica nella cosidetta costituzione Vallon del 1875 o come di poi farà la nuova repubblichetta austriaca, rinverniciando e riconfermando due leggi fondamentali absburgiche del ’62 e del ’67 . Ma nelle ore del destino, ogni popolo sente il richiamo della sua storia; e i tedeschi nel momento che crollava la Germania di Bismarck, si ricordarono dell’altra Grangermania (Grossdeutschland) che avevano sognato e costruito sulla carta nel ’48 durante l’interminabile e verbosa assemblea di Francoforte, e ne tirarono fuori lo statuto, rimasto allora un abbozzo e lo posero a base delle discussioni di Weimar. Era da attendersi che a tale punto di partenza il Centro non avrebbe opposta alcuna pregiudiziale, giacché anche i cattolici avevano avuto il loro ’48. Alla dieta di Francoforte s’era allora costituito un gruppo chiamato «Katholischer Klub», tra gli oratori principali del quale figuravano uomini, poi divenuti celebri come il Döllinger , il Ketteler, allora parroco di Hopsten in Vestfalia e Augusto Reichensperger . A questi deputati, appoggiati dai voti del congresso cattolico di Magonza e da una petizione, con centinaia di migliaia di sottoscrittori, era riuscito d’inserire nel capitolo dei diritti fondamentali del popolo tedesco, all’articolo ove si parla della libertà di coscienza, le disposizioni riguardanti la libertà della chiesa, di cui discorreremo in seguito. A Berlino, poi, nell’assemblea nazionale prussiana, sotto l’ispirazione dello stesso arcivescovo di Colonia, Geissel , Augusto Reichensperger e suo fratello Pietro avevano così attivamente collaborato nel comitato costituzionale alla formulazione dei diritti fondamentali, appunto per inserire nel quadro delle libertà generali la libertà della religione e della scuola, che lo statuto che ne venne fuori, veniva detto scherzosamente nei circoli parlamentari «Magna charta Reichensperger». In entrambe le assemblee dunque vi era stata una collaborazione dei cattolici con i liberali e con i democratici: nessuna meraviglia quando si consideri che il liberalismo non aveva ancora mostrato i suoi artigli anticlericali, e i cattolici, soffocati in Prussia e in Austria dallo stato poliziesco assoluto e negli stati meridionali da regimi giurisdizionali che incatenavano la Chiesa, avevano compreso che specie là ov’erano minoranza non potevano sperare che nel sistema costituzionale rappresentativo e nella libertà di parlare, di stampare e di riunirsi. Premesso dunque anche per il Centro lo statuto di Francoforte come punto di riattacco alla storia del movimento politico-popolare , quale fu a settant’anni di distanza la parte del Centro nell’ulteriore elaborazione dello statuto politico del popolo germanico? Ci eravamo appena accinti a rispondere a tale quesito, quando dovemmo avvertire che qualunque risposta sarebbe stata monca o confusa se non avessimo studiato contemporaneamente il nascere, il sorgere e l’evolversi del Centro nelle sue direttive politico-religiose. Ecco la necessità di rifarsi alla storia di quello che in Germania si chiama: il «centrismo» o anche con una denominazione che a nostro avviso i cattolici tedeschi non dovrebbero autorizzare: «il cattolicismo politico». II. Il carattere costituzionalista del Centro – Significato del suo costituzionalismo in confronto dei protestanti e dei liberali – Le idee e la tattica di Windthorst – Le leggi eccezionali, il militarismo, il suffragio universale Allorché nel ’70 e rispettivamente nel ’71 si costituirono i gruppi parlamentari del Zentrum alla dieta prussiana e al parlamento federale del nuovo impero, il titolo prescelto fu «Centro, partito costituzionale» . Ciò significava che per la dieta il Centro intendeva difendere la costituzione prussiana del 1850, la quale, sulla falsariga del progetto di Francoforte, assicurava libertà e autonomia alle società religiose (chiese) (I), e per l’impero che avrebbe mirato a crearvi delle garanzie costituzionali analoghe. L’accentuazione del costituzionalismo voleva dire, rivolto ai partiti di destra, d’ispirazione protestante, che il Centro domandava per i cattolici nient’altro che la parità, assicurata ed esperimentata già dalla legislazione prussiana; e rivolto ai partiti liberali, che il nuovo partito mirava a conservare la libertà religiosa entro il quadro delle libertà civili generali ed assieme ad esse, come le aveva formulate il parlamento del ’48. Infatti nell’ordine del giorno per la fondazione del Centro alla Dieta (13 dicembre 1870) è detto ch’esso vuole il «mantenimento e l’organico sviluppo dei diritti costituzionali in genere e in ispecie la libertà e l’autonomia della Chiesa e delle sue istituzioni» e al parlamento, discutendosi lo statuto federale, un veterano del movimento cattolico, Pietro Reichensperger, proporrà (1° aprile 1871) di dar vigore anche per l’impero agli articoli 12, 15 e 27-30 della costituzione prussiana, di garantire cioè anche per l’impero i «diritti dei Prussiani», ch’erano una derivazione immediata dei «diritti fondamentali del popolo tedesco», proclamati a Francoforte, e questi alla lor volta un’edizione corretta ed ampliata e nel loro spirito assai migliorata dei famosi «droits de l’homme et du citoyen»: libertà di parola, di stampa, di riunione, della confessione religiosa e della società religiosa (chiesa). La proposta venne respinta, ma formerà per il Centro l’ordre de bataille per lunghi anni. Essa è la piattaforma di una minoranza cattolica che, dalla pace di Westfalia in qua, ha combattuto invano per l’equiparazione con le chiese protestanti, assurte a chiese statali, e che di fronte alla minaccia dell’impero evangelico non trova altri alleati che le garanzie dei diritti popolari. Nessuno era più atto a comprendere tale situazione di Lodovico Windthorst , che nel regno di Hannover (assorbito poi dalla politica egemonica di Bismarck dopo la guerra del 1866), essendo ministro della giustizia, aveva invano difeso la costituzione di tipo inglese contro la reazione abilmente suscitata dalla Prussia e che, eletto poi nel 1867 a far parte dell’assemblea costituente della federazione tedesca settentrionale (Norddeutscher Bund), aveva dato il suo nome al «gruppo federalista» il quale aveva per programma «lo sviluppo della costituzione in senso liberale costituzionale, responsabilità dei ministri, corte suprema, libertà di stampa, diritto di coalizione ecc. ecc.». Così nel Windthorst, divenuto nel nuovo Reichstag il leader del Centro, a rinsaldare il costituzionalismo più geloso e più tenace, la tendenza federalista, il che voleva dire l’avversione all’egemonia prussiana incarnata dal cancelliere di ferro, si fondeva con le preoccupazioni del cattolico innanzi alla minaccia dell’«impero evangelico» che dopo il trionfo di Versailles e contro il concilio vaticano (dogma dell’infallibilità) si andava già allora addensando sull’orizzonte. Se le parole non avessero già allora perduto il loro vero significato, si sarebbe potuto affermare che il Centro faceva una politica liberale contro la maggioranza che era reazionaria: ma già allora questa maggioranza si chiamava «nazionale-liberale» e i centristi venivano detti «clericali». Tutta la storia del Centro è là però a dimostrare la verità di quanto afferma l’Hüsgen , il maggior biografo del Windthorst (e Windthorst vuol dire Centro) quando scrive: «Già dagli inizi della sua carriera politica Windthorst si era fatta la chiara convinzione che un’azione politica efficace era possibile solo sul terreno del moderno Stato costituzionale, come l’aveva creato l’agitato e tormentato secolo XIX. Su questo terreno egli si sentiva sicuro, e ne difendeva con ostinata energia ogni palmo usando tutte le armi offerte dal diritto costituzionale. Perciò qualsiasi eventuale tentativo di conferire pratico valore nei nostri tempi a principi politico-giuridici del medioevo, e a sorpassati istituti giuridici, lo metteva subito in allarme». Siamo scrupolosi nel rispettare la costituzione, raccomandava ai suoi, affinché la si rispetti anche in nostro confronto. Nel ’74 quando Bebel era ancora solo alla Camera federale, è Windthorst che si alza a difenderlo da un sopruso presidenziale; e nel ’78 è il Centro intiero che vota contro le leggi eccezionali proposte da Bismarck in odio ai socialisti: «Codesti signori, dice Windshorst rivolto alla maggioranza, che hanno decretato la legge contro i Gesuiti… non possono esitare ad approvare queste leggi d’eccezione contro i socialisti… Ma noi, come abbiamo combattuto perch’erano leggi d’eccezione e per altre ragioni più decisive ancora quelle che furono presentate contro di noi, nello stesso modo combatteremo quelle che si propongono oggidì». «Coloro, aggiunse nello stesso discorso, che credono di reprimere il movimento con misure esterne, sono in grande errore e non conoscono gli uomini. Solo colle forze morali si può convertire un popolo quando sbaglia; col bastone poliziesco giammai». Si può ben concedere che non tutti gli elettori né tutti gli eletti del Centro avessero in un primo tempo la piena consapevolezza di tale politica liberale e che solo le lotte religiose del Kultur Kampf l’abbiano resa per molti comprensibile e accettevole; ma negli effetti fu determinante l’iniziale e costante visione dei capi. Windthorst fiuta la reazione già subito dopo la guerra franco-prussiana e dà l’allarme ancora durante le discussioni del ’70, appena giunge la notizia che i principi tedeschi si sono accordati a Versailles per l’impero con l’egemonia prussiana: «Versailles – dice alla Camera – è il luogo di nascita dell’assolutismo militare come lo mise in auge Luigi XIV. Non dico che esso ci sia di già, ma so che il luogo di nascita e i padrini, i cannoni di S. Denis, hanno fatto sul nascituro qualche impressione». Perciò egli è logico quando batte in breccia le leggi militari di Bismarck, quando il 5 dicembre 1870 dichiara «l’attuale Gran visirato insostenibile» e che «fino a tanto che non avremo una Corte suprema per la difesa dei diritti costituzionali, non abbiamo una costituzione» e rimane logico fino all’ultimo anno della sua carriera politica, quando dichiara in un comizio a Colonia (1890) che il Centro sarebbe insorto compatto contro l’annunciato tentativo di Bismarck di abolire il suffragio universale (II). III. La questione del confessionalismo – Esperienze del «Gruppo cattolico» in Prussia – Perché nel ’71 si voleva un raggruppamento interconfessionale – Le idee di Ketteler Ma è tempo che ritornando alla costituzione del Centro, parliamo di un’altra nota caratteristica della sua fisionomia. Il Centro, che noi descriviamo, aveva avuto in Prussia un precursore nel «Gruppo cattolico» (Katholische Fraktion), fondato alla Dieta prussiana nel 1852, al quale avevano aderito 62 rappresentanti, e precisamente 33 della Renania, 15 della Westfalia, 9 della Slesia, 5 della Prussia occidentale. Noto questa distribuzione per far rilevare che quasi tutti questi «deputati cattolici» venivano dalla nuova Prussia (Renania, Vestfalia, Slesia) che nel 1815 era stata annessa alla Prussia vecchia e protestante. Ed ecco che questo gruppo «cattolico» parve significare quasi uno scisma territoriale, uno Stato nello Stato. Che vuol dire «cattolico» per un raggruppamento politico?, si obiettava da tutte le parti. Siamo uniti in uno Stato paritetico interconfessionale e voi venite in un’assemblea di questo Stato neutro ad innalzare l’insegna di lotte confessionali. Vi chiamate deputati cattolici, ma il vostro mandato non è né cattolico né protestante, come non è tale il parlamento, che è politico. Lo statuto concede indipendenza alle chiese; ed ora la Chiesa cattolica esce dalla sua sfera per dominare nello Stato? Le avversioni furono tante, che il «Gruppo cattolico», dopo aver tentato invano di difendersi rilevando che in via di fatto esso aveva sempre votato per l’equiparazione delle confessioni e per la libertà per tutti, finì nella nuova legislazione del ’59 col modificare il proprio nome in «Zentrum (Katholische Fraktion)»:una mezza misura che giovò poco, tanto che dal ’62 al ’67 il gruppo va sempre diminuendo, fino a sciogliersi del tutto. Ora nelle riunioni preparatorie per la costituzione del nuovo Centro al Reichstag e alla dieta prussiana queste esperienze, rappresentate dai Reichensperger e dal Mallinckrodt ebbero grande influsso. Ad unanimità si decise che l’epiteto cattolico non dovesse comparire né nel titolo né nello statuto e si votò anzi una formale proposta di accettare anche protestanti; e infatti un piccolo gruppetto di protestanti entrò a far parte del Centro, mentre un manipolo di cattolici, tra i quali il canonico Künzer , rimase nel gruppo dei libero-conservatori (freikonservativ) (III). Si credeva così di dimostrare ad oculos che il Centro non intendeva assumere la rappresentanza politica della «confessione» come tale, in opposizione agli evangelici e sopratutto che non era una delegazione politica della chiesa cattolica né prendeva gli ordini dalla gerarchia ecclesiastica. Tale netta distinzione sembrava necessaria, dopo che nella campagna elettorale, mancando ancora un’organizzazione politica che si distinguesse da quella cattolica in genere ed essendo intervenuti in favore della costituzione di qualche comitato centrista anche alti prelati – l’arcivescovo di Colonia aveva mandato da Roma, ove si trovava per il concilio, la sua adesione – la stampa aveva già parlato della mobilitazione dell’ultramontanismo e lo stesso Bismarck diceva essere «una delle più mostruose manifestazioni del tempo la costituzione di un gruppo nettamente confessionale sul terreno politico». Già s’addensavano nell’aria i nembi temporaleschi del Kultur Kampf, onde si capisce come i capi centristi accentuassero, ad ogni occasione, il carattere aconfessionale del loro partito. Nel parlamento Mallinckrodt proclama trattarsi di un partito politico, che propugna il diritto e la morale nella vita pubblica, non di un partito confessionale, Augusto Reichensperger nel fascicolo del gennaio 1871 della Revue générale di Bruxelles, si fa premura di spiegarlo anche all’estero e, in Germania, lo stesso mons. Ketteler in un suo opuscolo del ’72 scrive: «Se questo rimprovero significa che il Centro è esclusivamente cattolico, perché nel suo programma ha accolto anche gl’interessi della religione, ciò è davvero incomprensibile. Tutte le costituzioni del mondo parlano anche della religione e creano una situazione giuridica alle confessioni autorizzate. Come dunque potrebbe chiamarsi esclusivamente cattolico un gruppo che richiede l’assunzione nello statuto del Reich di quei principi di libertà e di autonomia della religione che si trovano nella costituzione prussiana»? Accenna poi alla partecipazione di alcuni protestanti ed esprime la speranza che tale partecipazione crescerà, formando del Centro un forte baluardo per la difesa del Cristianesimo. Si è insistito qui sulla questione del confessionalismo perché, come si vedrà poi, se essa si sviluppa e si precisa, a mano a mano che si evolve la politica del Centro, nasce però già alle sue origini, onde la cosidetta «décléricalisation du Centre», rimproverata ai cattolici tedeschi dai francesi, sull’inizio della guerra, come una deviazione programmatica e tattica posteriore non è storicamente sostenibile (IV). Se ne è qui parlato e se ne parlerà diffusamente, perché la questione ha assunto un aspetto generale, dopo che il carattere di aconfessionale venne, più o meno propriamente, attribuito anche ad altri partiti similari di paesi diversi (V). IV. La manovra politica del Kultur Kampf – Intrighi diplomatici a Roma – Leggi di combattimento – Windthorst contrattacca sul terreno delle libertà e della politica estera (Alsazia-Lorena) – Affermazioni di autonomia politica, come partito – Ostinato e vano tentativo di Bismarck di ottenere dal papa una pressione politica sul Centro – «Accetteremo quanto in materia ecclesiastica concorderete con Roma, ma in materia politica difenderemo le istituzioni liberali» – Il riconoscimento di Leone XIII per i «deputati cattolici» e l’elogio a Windthorst Senonché il realismo di Bismarck badava al sodo. Egli vedeva dinanzi a sé un partito che tentava sbarrargli la via verso quell’«impero evangelico» che, ad intermittenze, accarezzava i suoi sogni di fedele luterano; un partito che richiamandosi alla costituzione si opponeva alla sua dittatura, un partito che per le sue proclamate tendenze federaliste diveniva il centro naturale dell’opposizione antiprussiana, attirando a sé le simpatie dei guelfi (annoveriani) alsaziani e polacchi slesiani, e questo partito – confessionale o no – era appoggiato dal clero cattolico. Questo era il punto. E ciò avveniva nel momento in cui d’altra parte in seguito allo scisma vecchio-cattolico rinasceva la speranza di scindere e spezzare gli «ultramontani» che dipendevano dal «pontefice romano» testé proclamato infallibile. Ed ecco il Kultur Kampf, nel quale Bismarck tiene sempre due ferri al fuoco: o gli riuscirà di spezzare il Centro, sottoponendo il clero all’arbitrio dello Stato, oppure premendo su Roma con tutta la forza diplomatica del nuovo impero, renderà impossibile un partito politico che, documentariamente, avesse dimostrato di servire un potere «straniero». In questa lotta, considerata politicamente (l’essenza religiosa del conflitto non ci sfugge, ma in questo nesso più che rivelarla, la supponiamo) Windthorst ha all’incontro due compiti: difendere la libertà della Chiesa, con quella forza e quella misura che stabilirà l’autorità della Chiesa stessa e d’altro canto conservare e non contrattare la sua libertà costituzionale di partito politico. È su questa linea di manovra che i due caratteri fondamentali assunti fin dall’origine dal Centro – costituzionale e aconfessionale – benché partito di difesa religiosa, dimostreranno la loro efficacia funzionale. Bismarck incomincia a Roma tentando di strappare al card. Antonelli un biasimo per il Centro – «alleato dei rossi» – e già fa spargere la voce di essere riuscito, quando l’intervento di mons. Ketteler chiarisce il piccolo intrigo diplomatico e sventa il colpo (VI). Ritenta allora la stessa via con la nomina ad ambasciatore del cardinal Hohenlohe , ma Pio IX non si piega. Ecco quindi la lotta aperta e la serie delle leggi repressive (espulsione dei gesuiti, leggi del maggio 1873 ), le quali, oltre la protezione dei vecchi cattolici, importano l’abolizione dell’autonomia della Chiesa nella nomina agli uffici ecclesiastici, la sottomissione dei seminari all’ingerenza educativa e amministrativa statale, l’istituzione di una suprema corte per gli affari ecclesiastici, con la conseguente esclusione della somma gerarchia cattolica. Le leggi vengono votate alla Dieta così rapidamente che il Centro può mandare in lizza appena uno o due oratori per ciascuna; ma Windthorst segue costantemente questa tattica: mettere in imbarazzo i liberali, opponendo loro gli articoli dello statuto e il diritto comune e passare all’attacco battendoli in breccia sul loro terreno. Il metodo è così efficace che il governo – oh pudori giuridici del Rechtstaat! – deve proporre l’abolizione degli articoli fondamentali della Costituzione prussiana (15, 16 e 18) smascherando così la sua artiglieria reazionaria . E quando Windthorst insiste sulle sue proposte per la libertà di stampa e per l’abolizione del suffragio censitario in Prussia, già si manifesta qualche crepa nella maggioranza. Sono però anni terribili. Il cancelliere di ferro, all’apogeo della sua fortuna, percuote come un maglio. Poiché il Papa ha dichiarate nulle tali leggi, il clero cattolico inizia la resistenza legale, ed allora seguono altre leggi repressive che comminano il bando, il confino, la sospensione delle congrue. Le leggi sono applicate, alcuni vescovi vanno in carcere e poi in esilio, un numero discreto di preti e redattori va in prigione. Certo quelle pene inflitte dai tribunali ordinari, non ci sembrano ora enormenente gravi; ma allora per il Rechtsstaat l’impressione fu disastrosa in tutto il mondo. Il Centro si difende come può alla Dieta prussiana e passa all’attacco nel Reichstag ove la situazione è meno sfavorevole. È qui che Windthorst lancia le sue frecce, facendo perdere sangue al gigante. Un giorno nel ’74, un deputato del Centro, Jörg , critica la politica estera di Bismarck e il suo regime personale, chiedendo quando mai si costituisse il comitato di politica estera in seno al Consiglio federale, com’era previsto dal patto fondamentale. Bismarck va su tutte le furie, e fa un controattacco violento contro il Centro accusandolo di aver armato l’attentatore che, nel luglio dello stesso anno a Kissingen, aveva tentato di sparare contro di lui . Ma Windthorst, in mezzo ad una seduta burrascosissima, dopo aver risposto freddamente all’insulsa calunnia controattacca ancora: «Il peggiore ministro coloniale inglese, dice a proposito dell’Alsazia Lorena, non tratterebbe certo in tal modo una nuova provincia. In quanto alla politica estera il Centro non crede che sia suo compito di portare lo strascico del signor cancelliere. Il parlamento ha il diritto e il dovere di esprimere il biasimo qualora gli affari esteri vengano condotti in modo, che ne debba risultare una guerra. Io non mi lascerò mai togliere il diritto di dir sempre e ovunque: questa politica ci conduce alla guerra e perciò la voglio apertamente condannare». Bismarck fa appello allo spirito antipapista luterano, Windthorst allo spirito moderno di tolleranza. «Il papa infallibile, dice il primo nella discussione sulla proposta di abolire le garanzie costituzionali degli art. 15, 16 e 18, il papa infallibile è quello che minaccia lo Stato… La Chiesa è lo Stato nello Stato alla cui testa sta il papa con diritti autocratici e un partito compatto a sua disposizione, che elegge e vota secondo i suoi voleri. Il governo non avrà pace fino a tanto che la legislazione non sarà purgata da alcuni punti sbagliati concessi nel 1848 per malfondata fiducia nel senso di equità dell’altra parte». Nonostante tali accenti ad un certo punto Bismarck lascia capire che fa la guerra per aver la pace, ma piuttosto che col Centro tratterà col Papa. Abilissima è la risposta di Windthorst. Ricorda la pace confessionale conclusa a Vestfalia e il diritto alla libertà religiosa, proclamato a Francoforte e fissato nella costituzione prussiana, spiega il dogma dell’infallibilità; nega che il Centro dipenda da Roma: «in tutta la mia carriera parlamentare, non ho mai ricevuta la più piccola istruzione dal Papa su ciò che in affari politici avessi a fare… Agiamo secondo la nostra coscienza e gli stessi vescovi della Germania non esercitano il minino influsso sulle nostre azioni e sulle nostre deliberazioni». Ricorda in proposito il fallito intervento di Bismarck presso Pio IX nel ’71, per dimostrare che la Curia non esercita nessun influsso sul Centro e conclude: «Se il Bismarck lascia capire che quando vorrà, farà la pace col Papa, ma non con noi, io rispondo: Benissimo, perché il Centro non è la Chiesa. La pace si fa trattando con Roma, e la base di un tale accordo sarebbe la revisione delle leggi del maggio oppure l’attuazione fino in fondo della separazione della Chiesa dallo Stato». Si sa come incominciò la détente. Gli attentati contro Guglielmo nel ’78 annunziavano che il terzo, cioè il socialismo, si apprestava a fruire delle conseguenze della lotta fra Chiesa e Stato. Gli approcci diplomatici di Leone XIII, le sue dichiarazioni (nell’enciclica Quod apostolici muneris e nella lettera all’arcivescovo di Colonia) (dicembre 1878) sulla funzione conservatrice che, di fronte alla minaccia rivoluzionaria, avrebbe potuto esercitare la chiesa se lasciata libera, incominciano a far breccia. Bismarck ai bagni di Kissingen, parla col nunzio di Monaco Masella e più tardi col cardinal Jacobini che, nunzio a Vienna, tratta poi con l’ambasciatore germanico, principe Reuss. Dalla corrispondenza diplomatica posteriormente pubblicata, risulta che Bismarck pensava sempre a soggiogare il Centro. In una lettera a Reuss scrive: «La smentita di ogni influsso sul C. (per parte della S. Sede) ci viene opposta da quasi dieci anni» e in altra: «Che cosa ci giova il teoretico atteggiamento della Sede Romana contro i socialisti, quando il gruppo cattolico, pur professando clamorosamente la propria devozione ai voleri del papa in tutte le sue votazioni, presta apertamente aiuto ai socialisti?… Fino a tanto che il governo si vede combattuto nella sua esistenza dal gruppo romano cattolico (sic) una cedevolezza da parte sua è esclusa». Ma Windthorst sembra ottimamente informato sulla manovra di Bismarck perchè in un discorso alla Dieta prussiana (dicembre ’78) mette le mani avanti, quando dice: «Saluteremo con un Te Deum l’accordo con Roma e ci sottometteremo incondizionatamente alle relative convenzioni anche nel caso in cui credessimo che per amor della pace si siano fatte allo Stato troppe concessioni. Su ciò non è lecito alcun dubbio. Ma per quel che riguarda la nostra condotta nelle questioni politiche, agiremo secondo la nostra intima convinzione». È naturale tuttavia che, cessata la lotta religiosa, i cattolici sarebbero meglio disposti verso il governo. «Senonché, o signori, nelle questioni direttive, nelle questioni cioè dello sviluppo liberale (freiheitlich) (VII) dello Stato, ci vedrete dalla parte di coloro che tali direttive rappresentano o meglio (poiché di tali rappresentanti non vedo più nessuno) continueremo a far garrire al vento la bandiera della civile libertà». Riconferma infine di non aver mai avuto in sette anni di lotta ordini da Roma circa il suo atteggiamento alla Camera. «Vi è forse incomprensibile – conclude – perché la Curia respinga costantemente d’ingerirsi nelle lotte politiche interne di uno Stato? Se ciò facesse, autorizzerebbe l’accusa ch’essa tende a condividere il governo delle cose statali. Ma un tale condominio, non lo cerca in nessuna maniera». Intanto il Bismarck preparava la ritirata, ma per non operarla sotto il fuoco del Centro che alla Dieta presentava e ripresentava le sue proposte di revisione, iniziò la sua lunga manovra nella Camera dei Signori, ove il vescovo di Fulda che fu poi il cardinale Kopp , agiva quale fiduciario della S. Sede. Ne risultò, come si ricorderà, un modus vivendi verso l’obbligo intanto temporaneo dei vescovi di denunciare al governo i nomi dei candidati agli uffici ecclesiastici, prima dell’istituzione canonica (Anzeigepflicht). Bismarck nella Camera alta ghignava: «Considero il papa più filotedesco del Centro… Il papa è libero e rappresenta la libera Chiesa cattolica, il Centro rappresenta la Chiesa cattolica al servizio del parlamentarismo e delle brighe elettorali». Ma Windthorst non si lasciò scomporre. Si sa ch’egli personalmente era amareggiato di questo compromesso che gli pareva così lontano dalla libertà una volta garantita dalla costituzione – alcune lettere sue pubblicate dopo la sua morte dal Pfülf ne sono eloquente testimonio – ma alla Camera si limitò a dichiarare che il suo gruppo, lasciando da parte le sue preoccupazioni, avrebbe votato in favore; e resistette questa volta anche alla tentazione di rispondere al sarcasmo del cancelliere col ricordargli che aveva fatto la pace proprio col papa a cui dieci anni prima (maggio ’75) aveva rinfacciato alla Camera alta di essere «il nemico del Vangelo e in ultima conseguenza dello Stato prussiano». Finalmente nel 1887 si ebbe quella che Bismarck qualificava pace definitiva e Windthorst «preliminari di pace». Il governo presentò il progetto alla Camera alta. Windthorst a mezzo della stampa e l’arcivescovo di Colonia in un memoriale al papa sollevarono obiezioni notevoli. Mons. Kopp raggiunse qualche miglioramento. In fondo rimaneva l’Anzeigepflicht e implicitamente la possibilità di veto governativo alle nomine ecclesiastiche. Ma Leone XIII nella risposta all’arcivescovo di Colonia insistette per l’accettazione, pensando di ottenere in pratica delle guarentigie sufficienti per quello che dovesse accadere nei casi in cui il vescovo e il prefetto (Oberpresident) non fossero andati d’accordo sulla nomina. E il Centro votò con riferimento alla volontà del S. Padre, «trattandosi di politica ecclesiastica». La mentalità diplomatica di Leone XIII prevalse, nella formale conclusione del conflitto, sulla mentalità giuridica del Windthorst, e la storia dice che ebbe ragione Leone XIII; ma non per questo si può mettere in dubbio che il Centro non fosse il coefficiente decisivo della vittoria e lo stesso Leone, che durante le trattative aveva dovuto lasciar dire, nell’allocuzione del 23 magggio 1887 ricorderà «il leale e poderoso appoggio dei deputati cattolici, uomini d’incrollabile costanza nella buona causa e dal cui zelo e dalla cui concordia ebbe già la Chiesa non lievi frutti a raccogliere, né minori se ne ripromette per l’avvenire» (VIII). I V. Statuto 31 gennaio 1850: art. 15, «La Chiesa evangelica, la Chiesa cattolica come ogni altra società religiosa ordina o amministra i suoi affari indipendentemente e rimane in possesso e in godimento delle sue istituzioni per il culto, l’istruzione e la beneficenza, dei suoi legati e dei suoi fondi». Inoltre l’art. 16 garantiva piena libertà di comunicazione fra il clero e la suprema autorità ecclesiastica (S. Sede) e l’art. 18 aboliva per quanto spettava allo Stato e in quanto non riguardasse diritti di patronato o speciali titoli, il diritto di proposta, nomina o conferma nel coprimento di uffici ecclesiastici. II Con ciò non si vuole affermare che il Windthorst si sia mantenuto sempre nella traiettoria di una dottrina politica; v’è anzi una contraddizione palese poco simpatica fra i suoi frequenti richiami all’esempio costituzionale inglese ch’egli nei dibattiti parlamentari oppone al personalismo di Bismarck e la sua adesione al principio monarchico-cristiano, che, contrapponendolo al governo della maggioranza parlamentare, egli aveva proclamato nel ’72 sugl’inizi del Kultur Kampf. Ma in quanto quel discorso volesse significare più che un’avversione al principio del «re che regna e non governa» esso va interpretato, per il fine e il modo con cui fu detto, come un argomento ad hominem per mettere in imbarazzo l’autore dell’egemonia prussiana e come una riserva federalista. Del resto anche Windthorst, come Ketteler, accetta il suffragio universale per ragioni pratiche. In teoria preferirebbero entrambi un suffragio delle classi organizzate (Ständische Verfassung). III In realtà i protestanti membri regolari del Centro furono due. Mons. Ketteler, quando depose il mandato, raccomandò agli elettori come suo successore un protestante, che fu anche eletto. Gli altri protestanti annoveriani aderirono al Centro, quali amici personali di Windthorst, ma furono considerati come ospiti perché si mantenevano fedeli alla linea guelfa dell’Annover e non volevano, come aveva fatto Windthorst, accettare i fatti compiuti. Presentemente uno dei protestanti centristi che è molto in vista, e che è fra i collaboratori della «Germania» è l’on. Adam Roeder. V Per esempio nel Belgio, nella seduta parlamentare del 20 aprile 1904 il Presidente del Consiglio Smet de Nayer dichiarava: «Io affermo che il partito che tiene il potere non è un partito confessionale… Si può infatti essere cattolici praticanti e non appartenere al partito cattolico: io immagino, per esempio, un cattolico il quale fosse repubblicano militante: ebbene, questo cittadino sarà dei nostri sul terreno della religione, ma non apparterrà al nostro partito politico, perché il nostro partito è monarchico». (Vedi in MEDA, Statisti cattolici, p. 79). VI Lo stesso Mons. Ketteler, nell’opuscolo succitato, narra dell’intrigo e conclude: Roma custodisce la rivelazione e non tollera presso i suoi fedeli alcuna deviazione in tale materia. In tutte le altre cose ogni cattolico ha pieno diritto di prendere da sé le proprie decisioni, e una tale ingerenza è ignota ed inaudita nella vita della Chiesa. VII Presso i cattolici tedeschi è invalso l’uso di usare la parola liberal per riferirsi alla dottrina del liberalismo e la parola freiheitlich per dire liberale nel senso del principato costituzionale. In italiano non saprei tradurre la distinzione; noi usiamo liberale in ambedue i casi. 