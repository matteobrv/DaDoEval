Caro direttore, trent’anni ormai? – Non me n’ero accorto. Mi par ieri che conobbi per la prima volta il professor Endrici , o meglio com’egli preferiva lo si chiamasse, Don Celestino. Stava ritto in piedi, alto e quadrato, presso il tavolino presidenziale d’un convegno universitario e parlava duro e aspro, sottolineando ogni frase con un colpo sul tavolo. Quella prima lezione dell’assistente ecclesiastico mi rimase conficcata nel cervello, perch’era tutta dominata da un’idea sola, martellata e ribadita con una logica nuda ed inesorabile: il carattere. Avere carattere, mostrare carattere, difendere il proprio carattere. Era un appello che scuoteva la coscienza, richiamava la responsabilità personale, diceva al giovane: «Orsù, punta i piedi, concentra tutte le forze, nuota contro corrente. Dio ti ha fatto personalità libera e responsabile, non seguire pecorilmente il gregge dei più, sii tu, tutto d’un pezzo, e battiti come puoi e con tutte le forze per la causa del bene». Questo appello creò un gruppo di gioventù battagliera, disposta al sacrificio. Com’eravamo pochi allora, come ci disprezzavano! Ma eravamo dritti e sinceri come lame levate al cielo. Il fabbro aveva martellato e temprato senza riposo. Un’altra parola mi ricordo d’aver sentito pronunciare centinaia di volte già in quei convegni giovanili, la parola: sociale. Azione sociale, rinnovamento sociale, giustizia sociale. Se avessi qui il mio vecchio zibaldone, nel quale facevo, tra un pupazzetto e l’altro, degli appunti, potrei ricostruire ancora un certo discorso di Don Celestino sulla necessità delle associazioni cattoliche. Come sbaglia il Gide nella sua «Histoire des Doctrines économiques» , quando crede che il programma cattolico-sociale sia semplicemente un rifarsi al medioevo, una nostalgia verso la riuscita organizzazione corporativa medievale. Ma no! I cattolici si rifanno molto più indietro, attingono a delle fonti più alte e meno temporanee, risalgono alla filosofia naturale. Diritto naturale, filosofia perenne: ecco le basi sulle quali il prof. Endrici costruiva colla robusta armatura della scolastica l’edifizio delle nostre convinzioni sociali. L’istituzione, l’associazione ci veniva presentata come un mezzo indispensabile per attuare la giustizia sociale. La Chiesa proclama il primato della persona e l’esercizio morale della sua libertà e intende che i corpi intermedi fra l’individuo e lo Stato, cioè le associazioni suppliscano all’impotenza degli individui, senza comprimere la sfera dell’attività personale, anzi allargandola, dilatandola. Dilatazione del proprio io nelle opere sociali, era la meta che il prof. Endrici metteva alle nostre ambizioni giovanili, per stimolarle e dirigerle verso il bene pubblico. E qui gli sovveniva un metodo felice. Suscitava l’energie, le convogliava verso una direzione voluta ma poi lasciava libertà di movimento e di esperimento. Alla vigilia di una riunione giovanile estiva che nella nostra terminologia cantonale chiamavamo «congresso», gli feci leggere un mio discorso che dovevo pronunciare il giorno dopo: era un elaborato pretenzioso, uno stillato di parecchi trattatelli e riviste con una certa sicumera filosofica, ed aveva un duplice scopo, quello buono di suscitare una corrente d’idee e quello vano di crearmi la fama di giovane colto e saputo. L’assistente ecclesiastico prese in mano il discreto volume dei fogli manoscritti, lo scorse di pagina in pagina, alla lesta; poi me lo rese dicendo: l’inquadratura è buona; per i particolari farò attenzione quando parli, e se c’è qualche sproposito domanderò la parola. Ecco il modo di educare a fare da sé a correre il rischio delle proprie responsabilità. L’episodio mi rimase allora impresso ed ebbi subito la sensazione del suo significato educativo. Esso fu il primo di moltissimi altri. Una delle caratteristiche del governo di Mons. Endrici fu sempre quella di metter l’uomo in moto, far che cammini e poi lasciarlo andare senza le dande e senza le stampelle. Chi conosce il mondo, avrà anche imparato ad apprezzare un siffatto regime di responsabilità personale. Ai tempi in cui mi si rimproverava a ragione d’avere una lingua spregiudicatella, solevo dire che Mons. Vescovo era, fra i cattolici, il meno clericale della diocesi. Avrei potuto dire più giustamente ch’egli era riuscito a creare un tale rapporto fra il laicato militante e l’autorità ecclesiastica che, pur esercitando la suprema direttiva in quanto ai principi e tenendo in riserva, per i casi estremi, un’influenza personale sempre determinante, si manteneva esente da qualsiasi corresponsabilità per tutto ciò ch’era azione pratica, sia economica che politica. Gli avversari non l’hanno sempre creduto e tuttavia era così: economicamente e politicamente la responsabilità era nostra, perché nostra era la libertà. Onde giusto è stato il giudizio della storia, quando essendo crollate alcune forme contingenti della nostra attività pubblica, illesa rimase l’autorità, intatto il prestigio di chi doveva trasmettere alla nuova generazione la perennità dei principi e dell’ispirazione cristiana. E questa è grand’arte di governo! Lo so, si può forse giungere allo stesso risultato anche coi ripieghi dell’opportunismo sornione, coll’untume di chi nasconde la propria anima pupilla dietro il pretesto di dover lavorare per le anime altrui. Nessuno ha mai potuto rimproverare a Sua Altezza qualche cosa di simile. Egli è rimasto nel turbine dei tempi e fra l’agitarsi di opposte fazioni l’uomo della verità. Quando apparve necessario che una parola fosse detta, fu detta, senza tema di recriminazioni. Si de veritate scandalum sumitur, utilius nasci scandalum permittitur, quam veritas relinquatur: questa dev’essere la norma che anche Mons. Endrici ha attinto dalle omelie di S. Gregorio . Quand’ero giovane, dell’eccellenza di un simile metodo di governo nutrivo un’ammirazione istintiva, ma ora l’esperienza degli anni me l’ha resa più chiara e più consapevole. Essa è tanto più preziosa, quanto è più rara che non si creda, rara – sia lecito dirlo – anche nelle persone zelanti e per bene. Incontrare degli uomini che abbiano facile eloquio, che scrivano elegantemente, che posseggano molta erudizione, non è cosa difficile specie in questa nostra Italia, ove ogni barbiere argomenta come Cicerone; ma trovare chi abbia ben chiare in testa quelle quattro idee fondamentali che sono necessarie per dirigere se stessi e gli altri e chi, quando occorra, sappia far buon uso delle cognizioni altrui, non è cosa di tutti i giorni. Al qual proposito mi viene in mente una distinzione che fa papa Lambertini in una lettera al suo canonico Peggi circa gli ecclesiastici . «Alcuni – egli scrive – hanno una buona guardarobba (sic), lettura continua ed ottima memoria delle cose lette e questi non solo sono buoni per la conversazione; ma nelle occorrenze possono somministrare buone notizie. Ma se non passano più oltre, riescono in atto pratico il più delle volte non solo inutili, ma perniciosi… altri sono che non hanno guardarobba di questo genere… ma hanno però il capitale di una buona logica e d’una buona esperienza nel dar giudizio, e sanno fare buon uso delle notizie somministrate dai primi sopradetti…». Questa citazione sia fatta colla debita riserva che a Mons. Endrici, animatore dei nostri studi giovanili e dotto polemista prima ancora di trent’anni fa nel campo della cultura accademica contro l’allora dominante positivismo, non si può certo rimproverare una «guardaroba mancante»; ma per concludere che quello che più importa nell’uomo non è la guardaroba, ma il capitale d’una buona logica e d’una buona esperienza e la capacità di mettere al servizio della propria causa le cognizioni e le attitudini dei nostri simili. Questa virtù Mons. Endrici la possedette fin d’allora e la praticò poi in sommo grado. Fu suo merito e sua fortuna ad un tempo l’aver potuto contare sulla collaborazione di uomini di grande valore, uomini che fin d’allora, cioè da trenta-quarant’anni fa ci apparivano un completamento della sua figura di apostolo e di reggitore. Cristiani anche in questo, cioè nell’equità del giudizio storico, ricordiamoci di quello che sta scritto sulla tomba di Adriano VI : «Quantum refert in quae tempora vel optimi cuiusq. virtus incidat». Oh quanto importa in quali tempi s’incontri la virtù anche dei migliori! Quanto dipende dagli uomini che uno incontra e dall’opera loro! È vero tuttavia! Ci sono dei momenti nei quali si resta soli con Dio e colla propria coscienza. Allora tutto quello che si è e si è stati affiora alla superficie, vi prende alla gola, vi stampa in fronte uno stigma indelebile, vi afferra la volontà e ve la incammina per il sentiero, che è magari aspro o tortuoso, ma che è il vostro. Mons. Endrici conobbe questi momenti e innanzi a Dio e alla propria coscienza scelse da solo la propria via. Solo fu a S. Nicolò e circondato dall’insidia e dal terrore, mentre rombavano sul fronte le artiglierie ; solo nell’internamento di Heiligenkreuz ed assediato da cupe pressioni e da minacce oscure. Un giorno, dopo una camminata di due ore attraverso il bosco, sbucai sotto le mura dell’abbazia e per una postierla giunsi inosservato al suo appartamento. Lo trovai ritto innanzi ad un leggio, sul quale era spalancato un grosso infolio, prestatogli dal padre bibliotecario: era un’antica edizione della Città di Dio, aperta al capitolo I, là ove Agostino dimostra che la «Divina Provvidenza suole emendare e trasformare, colle guerre, i costumi corrotti degli uomini ed anche mettere a prova la vita giusta e lodevole dei mortali, e così, provata, tramutarla in una migliore o sostenerla ancor quaggiù sulla terra per utilità altrui». Questo testo ed altri del santo dottore servirono quel giorno di conversazione nella via del ritorno, per la quale l’esule Pastore soleva accompagnare per un buon tratto della selva amica i rari visitatori. Egli che aveva sperato sempre nella vittoria italiana, che credeva, nonostante le varie vicende della guerra, nel destino italiano della sua patria e teneva per fermo che la Provvidenza gli avrebbe restituita la cattedra di S. Vigilio in forza delle armi italiane, non guardava però alla guerra dal breve angolo delle sue aspirazioni nazionali, ma temperava il suo patriottismo col sentimento umanitario, colla concezione universalista della «Città di Dio». Agostino amava nel mondo latino la sua patria terrena e sperava che la Provvidenza le serbasse ancora la missione di portare il cristianesimo fino alle frontiere del mondo e di assicurare alla Chiesa vita e libertà contro le minacce barbariche: ma ben comprendeva, come dice al cap. III, che il desiderio sfrenato di dominare aveva fiaccato il genere umano e invocava ardentemente la fine delle guerre. Non aveva scritto in una lettera al legato imperiale Dario: «Maioris est gloriae ipsa bella verbo uccidere, quam homines ferro; et acquirere vel obtinere pacem pace, non bello?». Così, quando ritornò in trionfo, il nostro arcivescovo ebbe comprensione per i vincitori e per i vinti. Dietro il fronte, in mezzo a ridestati rancori e risentimenti non appagati egli assunse il compito misericordioso della croce rossa, intervenendo in centinaia, migliaia di casi per difendere o attenuare, comporre e pacificare, raccomandare vita e fratellanza nuova. Se tutti i beneficati di quei giorni levassero le mani, sarebbe come stare in mezzo ad una delle nostre grandi foreste. Poiché la carità fu sempre una virtù caratteristica del suo governo. Stagliata dalle patrie rocce del suo Roen quella sua fronte quadrata e pensosa parrebbe l’ossea armatura di un cerebrale, e protegge invece un’anima sensibile fino alla sentimentalità, un cuore aperto e generoso. Fino dai primi giorni volle essere padre di tutti e non capo di una parte. Ricordo – e sarà l’ultima reminiscenza tolta dal mazzo – che trent’anni fa il 18 marzo, dunque alla vigilia della sua entrata in diocesi passeggiando in una stanza dell’albergo di Verona egli tracciava ad alta voce come fosse solo – e così poteva credere perché chi l’aveva accompagnato da Vienna a Roma nell’ibrida veste di secretarius e camerarius altro non era che uno studentello – tracciava dico il suo piano di governo che consisteva nel superare le scissioni che allora dividevano il clero col far appello al cuore e al sentimento. Difatti il nuovo vescovo veniva dagl’intransigenti, e i primi atti dimostrarono invece che nella scelta degli uomini non aveva preconcetti. Era un capo dei «clericali», ma i liberali capirono subito il suo cuore italiano. Colle idee larghe, col cuore aperto egli si guadagnò immediatamente il posto centrale che gli spettava. Questo posto è collocato nel cuore di tutti i suoi diocesani. Ben saprete voi – caro direttore – esprimere i sentimenti di tutti i suoi figliuoli che sono ancora oggetto diretto delle Sue cure. A questo coro aggiungete tuttavia anche questa mia voce lontana che, da voi evocata, esce come d’oltretomba per recare testimonianza di un passato il quale nell’alta figura del nostro arcivescovo è più che mai vivo e presente. Non è un articolo; è invece una lettera di ricordi, buttata rapidamente sulla carta, ma scritta cogli stessi sentimenti e colla stessa penna che trent’anni or sono firmava G. Fortis. 