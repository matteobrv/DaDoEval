Il trattato sottoscritto recentemente dal nunzio Mons. Pacelli e dal ministro prussiano riguarda i seguenti punti fondamentali: 1. Una nuova ripartizione delle diocesi, per cui si creano ex novo i vescovadi di Aquisgrana e di Berlino e si elevano ad arcivescovadi quelli di Paderbon e Breslavia. 2. Una nuova procedura per la nomina dei vescovi che rimane regolata così: in caso di vacanza i capitoli ed i vescovi mandano le loro proposte alla S. Sede. Il Papa sottopone una terna al capitolo competente il quale elegge da questa terna il vescovo, a scrutinio segreto. A nomina fatta, il capitolo s’informa presso il governo se non sussistano contro il designato obiezioni di carattere politico. Il Papa infine dà all’eletto l’investitura, ma (art. 6) «la S.S. non investirà del vescovado nessuno, di cui il Capitolo, dopo la nomina, non abbia constatato con domanda al governo che non esistono contro di lui obiezioni d’indole politica». Finora i vescovi venivano eletti dai capitoli i quali, per metà, erano nominati dal governo. La nuova procedura rappresenta dunque una via di mezzo fra la procedura vecchia e quanto stabilisce il diritto canonico, che riserva la nomina dei vescovi al Papa. Il trattato prevede però anche 3. un nuovo modo di nominare i membri dei capitoli, i quali verranno nominati, alternativamente, dai vescovi e dai capitoli stessi, mentre finora erano nominati alternativamente dai vescovi e dallo Stato. La nomina alle dignità (decano, prevosto) è riservata al Papa. 4. Per la nomina alle «cariche ecclesiastiche» (vescovo suffraganeo, vicario, canonico), e ai posti d’insegnanti nei seminari diocesani sono necessari i seguenti requisiti a) la cittadinanza germanica, b) l’attestato di maturità, c) l’assolvimento di un corso teologico-filosofico di almeno tre anni nelle università dello Stato, nei seminari vescovili od in un scuola superiore pontificia di Roma. Almeno due settimane prima della nomina di un sacerdote a membro di un capitolo od a professore di seminario l’autorità ecclesiastica, a cui compete la nomina, ne darà preavviso all’autorità governativa fornendo i dati che comprovano l’avverarsi di tali premesse. In caso invece di nomina a vescovo suffraganeo, amministratore vescovile o vicario, tale annunzio verrà fatto subito dopo la nomina. Un articolo aggiuntivo dichiara però esplicitamente che tanto nel primo come nel secondo caso è escluso ogni diritto di ingerenza da parte dello Stato, e nell’introduzione a tutto l’articolo si rileva che i requisiti di sopra precisati si richiedono «con riguardo alla dotazione (statale) assicurata con questo trattato alle diocesi e ai seminari diocesani». Per la nomina ad un posto di parroco infine si stabilisce che il vescovo ne debba dare notizia all’autorità statale, subito dopo avvenuta la nomina. Fanno eccezione le nomine di «patronato regio» che fino all’applicazione integrale della Costituzione (art. 138) verranno fatte dallo Stato, previo accordo col vescovo. A questo punto è confermata dunque anche per forza di trattato la clausola della Costituzione di Weimar, che esclude ogni ingerenza dello Stato nella nomina ai benefici e alle cariche ecclesiastiche ed è definitivamente abolito il famoso «Anzeigepflicht» (obbligo di denuncia preventiva) nato nel Kulturkampf e rimasto anche dopo l’accordo concluso fra Leone XIII e Bismarck. 5) Per l’educazione del clero vengono conservate le facoltà teologiche nelle università di Breslavia, Bonn, Monastero e Braunsberg e vengono riconosciuti i diplomi delle facoltà universitarie austriache; inoltre l’arcivescovo di Paderbonn , i vescovi di Treviri, Fulda, Limburgo, Hildesheim e Osnabrück sono autorizzati a mantenere i loro seminari. Prima di nominare i professori delle facoltà teologiche statali verrà interpellato il vescovo competente se contro il candidato sussistano obiezioni dottrinali o morali e la nomina avverrà soltanto dopo che il vescovo avrà dato il nulla osta. Qualora un professore col suo insegnamento o coi suoi scritti urtasse contro la dottrina della Chiesa o provocasse scandalo per la sua condotta, il vescovo ne farà denuncia al ministro dell’istruzione, il quale – salvi i diritti contrattuali del colpito – provvederà alla sostituzione. 6) La dotazione alle diocesi e ai seminari è aumentata, con riguardo al deprezzamento del danaro e all’aumento del personale, da milioni 1,8, a 2,8. È superfluo avvertire che qui non si tratta delle congrue ai parroci, le quali vengono regolate con apposita legge e superano i 20,1 milioni, mentre per i pastori protestanti si spendono più di 50 milioni. In questi sei punti ci pare di aver riassunto chiaramente quello che di concreto contengono i 14 articoli del trattato. Gli elaboratori di questo documento, che per non ledere le suscettibilità dei protestanti non si chiama ufficialmente nemmeno «concordato» hanno lavorato di scalpello e di lima per renderlo nella forma più magro e più scarnito che fosse possibile, evitando qualsiasi affermazione di principio o di indole generica. I due unici capoversi che potrebbero meritare questo titolo sono tolti quasi di peso dallo statuto di Weimar. Dice infatti l’art. 1: «Lo Stato prussiano concederà la protezione della legge alla libertà del culto e all’esercizio della religione della Chiesa cattolica»: corollario questo nella sostanza e nella forma dell’articolo che nella costituzione di Weimar garantisce e mette sotto la protezione della legge la libertà religiosa . Dice inoltre l’art. 5: La proprietà e gli altri diritti degli enti di diritto pubblico, degl’istituti e delle fondazioni della Chiesa cattolica restano garantiti sulla base della costituzione del Reich. Salterà poi subito all’occhio che manca qualsiasi disposizione riguardante il matrimonio e la scuola. Si potrebbe dunque forse dire che questo tipo di convenzione sta al Concordato, come il moderno trattato d’amicizia e d’arbitrato sta al patto d’alleanza. È chiaro però che anche una tale convenzione limitata è possibile solo quando anche negli altri campi non contemplati, ma affini sussista in via di fatto un modus vivendi accettabile o almeno tollerabile. È il caso della Prussia. La Costituzione di Weimar, pur affermando all’art. 137, capv. 1 che «non vi è religione di Stato» e proclamando con ciò la separazione dello Stato dalla Chiesa o, più esattamente, dalle «società religiose», come lo statuto qualifica la Chiesa cattolica e le sette protestanti o le comunità ebraiche, e arrivando a stabilire in via di massima che tale separazione verrà attuata liquidando i contributi dello Stato per il culto, capitalizzando cioè tali dotazioni in un importo che verrebbe assegnato una volta tanto alle «società religiose» (art. 138), non può dirsi intenzionalmente ostile al cattolicismo o alla religione in genere e nemmeno del tutto indifferente. L’art. 135 infatti stabilisce che «lo Stato garantisce e protegge l’indisturbato esercizio della religione». All’art. 137 è detto che «la libertà di unirsi in società religiose è garantita», che «ogni società religiosa ordina ed amministra i suoi affari indipendentemente», senza ingerenza dello Stato, che «le società religiose ch’erano considerate finora enti di diritto pubblico rimangono tali anche in seguito», che «la proprietà delle società religiose, dei loro istituti, delle loro fondazioni ecc. è assicurata». In breve la Costituzione di Weimar ha portato la Chiesa cattolica ad una situazione di libertà, sia pure nel diritto comune, che mai ebbe nel passato regime e che appunto si riflette nel Concordato, nel quale, tolta la cosidetta «clausola politica» della nomina dei vescovi, è scomparsa ogni possibilità d’ingerenza statale. Si aggiunga che lo statuto di Weimar mantiene il riposo domenicale , conserva le facoltà teologiche alle università dello Stato , riconosce le «società religiose» come enti di diritto pubblico , concede piena libertà agli ordini religiosi. In un articolo transitorio poi si stabilisce che fino alla liquidazione prevista dall’art. 138 (né sembra che la situazione finanziaria possa, in un termine prevedibile permettere una siffatta operazione), lo Stato continuerà a pagare i contributi al clero e le dotazioni alle diocesi. È su questo provvisorio che poggia il concordato, fissando un aumento della dotazione, e sia pure stabilendo che nell’eventuale liquidazione si dovrà prendere per base la cifra attuale. Sicché da questa situazione risulta che la Chiesa profitta della libertà, senza perdere il contributo finanziario statale, circa il quale si è riconosciuto a Weimar, trattarsi di impegni doverosi, assunti all’epoca dell’incameramento. In quanto alla scuola è noto che i vari disegni di legge elaborati da parecchi gabinetti e specialmente dall’ultimo ministero Marx non sono mai giunti in porto. Vige anche qui il provvisorio, il quale però in base agli articoli transitori dello statuto, vuol dire continuazione dello stato presente, ossia per la Prussia, la scuola confessionale. Del resto le norme generali dello statuto non sono ostili. In uno studio notevole pubblicato dalla Rivista Internazionale di scienze sociali e discipline ausiliarie (I) si è dimostrato che in base all’art. 149 in tutte le scuole tanto interconfessionali (simultanee) che confessionali l’insegnamento della religione «viene considerato come materia normale e ordinaria» (obbligatoria, salvo dichiarazione dei genitori). Da ciò rimangono escluse solo le cosidette scuole laiche, quelle cioè che su apposita dimanda di un certo numero di genitori, dovessero erigersi; poiché è da segnalare che lo statuto proclama all’art. 120: «L’educazione dei figlioli a capacità fisica, spirituale e sociale, è supremo dovere e naturale diritto dei genitori, sulla cui opera vigila lo Stato». Per quanto infine riguarda il matrimonio, lo statuto del 1919 non ha toccato il codice civile limitandosi a dichiarare all’art 114: «Il matrimonio, base della vita famigliare, della conservazione e dell’accrescimento della nazione, sta sotto la speciale protezione dello statuto. Compito dello Stato e dei comuni è di mantenere pura e sana la famiglia e di promuovere il sociale progresso. Le famiglie numerose hanno diritto a provvidenze compensatrici». È rimasto in vigore così il matrimonio civile obbligatorio introdotto in Prussia nel 1875. Né lo statuto di Weimar né il trattato modificano minimamente le condizioni giuridiche create dal codice civile del Reich del 1890, il quale si limita ad accennare al matrimonio religioso nella seguente clausola: «Gli obblighi religiosi circa il matrimonio non vengono toccati». Lo Stato ha invaso qui il campo legislativo della Chiesa e la fatale scissione in sette innumerevoli rende più difficile che altrove la riconquista. Sarà lecito tuttavia di concludere che il presente trattato pur fondandosi sulla Costituzione, aggiunge alle garanzie che la Chiesa cattolica vi aveva ottenute in base al diritto comune e alla sua posizione storica anche la sicurezza di un patto bilaterale, il quale mette di fronte allo Stato non semplicemente una «società religiosa», quale ente di diritto pubblico riconosciuto, ma la Chiesa universale rappresentata dalla S. Sede e dal Papato. A questo risultato hanno certamente concorso la forza politica dei cattolici tedeschi, l’abilità della diplomazia pontificia e il crescente prestigio della S. Sede; ch’esso sia stato tuttavia possibile dopo una rivoluzione antimonarchica, in regime di sinistra e trattando con un presidente del Consiglio socialista, significa che le vie della Provvidenza sono davvero imperscrutabili. 