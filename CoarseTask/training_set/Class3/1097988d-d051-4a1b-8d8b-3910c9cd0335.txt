Quale sarà la marcia del nazionalsocialismo? La stampa tedesca ha avuto l’ordine di fare la congiura del silenzio di fronte alla protesta e alla vigorosa enciclica del Pontefice; la polizia si è limitata a cercarne e confiscarne le copie; ma quali sono gli intendimenti di Hitler e dei suoi luogotenenti? Gli uni sperano che il Führer, preoccupato essenzialmente della formazione militare della nazione e della lotta gigantesca che va preparandosi in Europa, cerchi di evitare un conflitto di carattere religioso o, meglio, non voglia portarlo alle sue estreme conseguenze, imitando in ciò il capo del governo francese che frena gli istinti giacobini della sua maggioranza, perché impegnato nelle lotte sociali e nello sforzo di mantenere la pace esteriore. È vero che oramai le speranze, abilmente seminate da Von Papen, che un concordato colla Chiesa cattolica potrebbe portare il nazismo ad una situazione simile a quella che vige in Italia, fra il papato e il regime, sono definitivamente cadute. Ma i filo-nazisti, ridottisi all’ultima trincea, sperano almeno che Hitler, corrispondentemente a propositi altra volta espressi, e al suo stesso interesse, si arresti sulle conquiste ormai raggiunte: la scuola unica, coll’abolizione della scuola confessionale e l’organizzazione giovanile di stato unificata, coll’abolizione delle associazioni cattoliche o almeno con la riduzione a compiti di formazione religiosa individuale, entro una zona di tempo e di spazio resa angusta ed asfittica dall’esigenze totalitarie del nazismo. Ma qui, rispondono i pessimisti, si nasconde la più perniciosa delle illusioni. Il nazismo non si accontenta di essere un programma politico e un regime, esso vuol essere anzitutto una rivoluzione spirituale e una fede religiosa. Quali elementi predomineranno in questa rivolta spirituale e a quali cieli si rivolgerà la nuova fede? Si sperò un giorno che nell’ulteriore corso della sua evoluzione il Führer potesse porre in disparte Rosenberg e simili dottrinari del nazionalismo, e su questa fiducia può essersi basata anche la paziente longanimità e indulgenza delle autorità ecclesiastiche, ma come si può oggidì coltivare ancora tale speranza? Esaminando anzitutto il contegno del cancelliere di fronte alla crisi della Chiesa protestante, si vede come egli vada a tentoni ricorrendo a provvedimenti contraddittori uno dopo l’altro, ma evitando sempre di prendere di fronte gli estremisti. Prima si dà l’assalto alle «Chiese», ponendovi a capo dei commissari, come se si trattasse di amministrazioni municipali, poi vi si impone una sagoma unitaria e un Reichsbischof, trascurando qualsiasi differenza di credo e di disciplina; poi ancora, di fronte alla minacciosa opposizione della «Chiesa confessionale» si tenta il compromesso coll’espediente burocratico di commissioni miste; fallito anche questo si indicono le nuove elezioni ecclesiastiche, impegnandosi a rispettarne il verdetto e col proposito evidente di mobilitare tutti i cristiano-tedeschi per la conquista dei seggi ecclesiastici. Così in un momento di imbarazzo, falliti tutti i provvedimenti autoritari, il nazismo ricorre o finge di ricorrere allo svalutato espediente elettoralistico per trovare la soluzione salvatrice. Ma ecco che anche qui le varie fasi della lotta dimostrano l’incapacità assoluta di dominare colle formule politiche un movimento ed una concezione trascendentale: il regno di Dio sfugge ad ogni più rigido totalitarismo. Lo si può toccare con mano leggendo la lettera aperta dell’ex sopraintendente generale brandenburghese Ottone Dibellius , diretta al ministro dei culti Kerrl . Il nazismo crede che la Chiesa debba accontentarsi del fatto che le viene permesso di entrare nelle scuole per una o due ore settimanali di catechismo. Ma, oppone il Dibellius: «se al mattino nell’ora di catechismo viene detto ai ragazzi: “la Bibbia è la parola di Dio tanto del Nuovo come dell’Antico Testamento” e se invece nel pomeriggio vien loro insegnato che la “nostra Bibbia è il Mein Kampf di Hitler”, come potete evitare di prendere una decisione in argomento? Ecco perché, conclude il Dibellius, noi diciamo allo Stato: volete dare ai cosiddetti cristiano-tedeschi della Turingia il permesso di costituirsi in una nuova setta? E sia, ma a noi, alla vecchia “Chiesa evangelica” dovete lasciare la libertà di credere alla parola di Dio». Di fronte all’energico contegno dei «confessionali» si annunciano ora nuovamente esitazioni del capo del governo il quale ha differito il termine delle elezioni. Quest’incertezza di atteggiamento, queste esitazioni provenienti dall’incapacità di comprendere ed affrontare i problemi religiosi contengono forse anche delle indicazioni sul come Hitler si comporterà di fronte alla Chiesa cattolica. Oscillerà fra il desiderio di non ingaggiarsi a fondo in un conflitto che lo porterebbe fuori delle sue ragioni di essere e lo allontanerebbe dalle sue mete politico-sociali e fra la sua incapacità di prendere delle decisioni ferme e chiare in un mondo che gli è così poco conosciuto. In quest’atmosfera torbida e nebulosa guadagneranno purtroppo terreno le figure molteplici dei falsi profeti che, sfruttando la tendenza naturale dell’animo tedesco a scavare in profondità, tenteranno di spingere all’estremo della logica le false dottrine della razza e del sangue che costituiscono il lievito del nazismo. Hitler, ad esempio, non si sente di stroncare il movimento dottrinale dei coniugi Ludendorff , che oggi si potrebbe ancora facilmente soffocare nel ridicolo delle sue formule esaltate. Viceversa anzi, in seguito ad un accostamento, del quale non si possono ancora prevedere gli effetti, Ludendorff pubblica di questi giorni un appello ai suoi fedeli per proclamare di aver ottenuto dal Führer libertà di propaganda e riconoscimento giuridico della setta. Rosenberg riceve così dal di fuori un potentissimo aiuto e nessuno può dire quale potrà essere l’effetto di questi insegnamenti sulla gioventù hitleriana, aperta da oggi alle sue suggestioni. Fra il nazismo e le concezioni di Ludendorff vi sono fatalmente dei punti di contatto e delle mete comuni. Ludendorff dice che «la coscienza del sangue e la chiarezza razziale sono la spina dorsale della nazione» e questa dottrina trova conferma non solo in alcune direttive del Mein Kampf, ma anche nella legislazione antisemitica ed eugenetica del regime. Ludendorff si eleva contro «l’asservimento del popolo ad un cristianesimo straniero», e qui riecheggiano gli antichi gridi di battaglia di Los von Rom e Los von Jerusalem, nati in Austria e formulati poi con suggestionante documentazione scientifica da Huston-Steward Chamberlain nella sua famosa opera Le basi del secolo XX, un altro dei vangeli della generazione nazista. Infine quando Ludendorff proclama che lo scopo principale dell’attuale generazione tedesca è di preparare la guerra totalitaria e di formare tali uomini e tali donne che sappiano resistere all’estremo per mesi e per anni al nemico, non indica egli la stessa mèta che si affacciava ad un altro capo nazista quando diceva che il popolo tedesco deve preferire al burro i cannoni? E se Ludendorff, organizzatore del popolo tedesco in armi durante la guerra, proclama che meditando sugli insegnamenti della grave esperienza è arrivato alla conclusione che non bisogna lasciare rammollire le qualità razziali del popolo tedesco da una religione straniera e che non bisogna ripetere l’errore dell’Impero romano lasciando alla Chiesa cattolica la possibilità di spezzare l’unità del popolo, come non temere che tali conclusioni non facciano impressione sopra una generazione alla quale si è voluto insegnare che la guerra fu perduta non per la prevalenza delle forze coalizzate dei nemici né per gli errori dei propri generali, ma solo per la sfaldatura del fronte interno dovuta a quel tanto di umanità e di coscienza universale che cattolicismo e umanitarismo portano fatalmente nella coscienza delle nazioni? È troppo presto per prevedere le conseguenze politiche della sconfitta elettorale di Léon Degrelle . Le forze degl’individui come dei partiti si saggiano nell’avversa fortuna. Certo è che i Belgi, diffidati formalmente a pronunciarsi in favore o contro il loro regime costituzionale hanno risposto con un’affermativa impressionante. A noi qui importa sopra tutto definire l’atteggiamento dei cattolici. Per comprenderlo bene e in particolare per spiegare l’intervento dell’episcopato, chiamato incautamente e formalmente in causa dallo stesso Degrelle, bisogna ricordare su quale terreno storico tale atteggiamento si sia sviluppato e consolidato e a quali tradizioni esso si ricongiunga. La rivoluzione belga del 1830, se non fu una semplice «ebollizione di acqua benedetta» come ironicamente fu scritto, derivò certo anche dalla reazione dei cattolici contro la soppressione da parte del governo olandese delle loro libertà scolastiche e delle loro autonomie comunali. Perciò la Costituzione del 1831, accanto al ripristino delle autonomie locali, proclamò come legge fondamentale la libertà di insegnamento, in modo che la scuola privata fosse messa al primo rango e gli enti pubblici dovessero intervenire solo in via suppletiva. Tale fu l’interpretazione sempre rivendicata e difesa dai cattolici dello statuto fondamentale, e a questo statuto essi si aggrapparono disperatamente ogni volta che il laicismo di marca francese tentò, per mezzo del partito liberale, d’introdurre la scuola unica comunale o di Stato. Da questa robusta trincea della fedeltà alle libertà costituzionali i cattolici condussero vittoriosamente a termine la battaglia ingaggiata dopo il 1878 dal governo di Frère Orban . Durante questa battaglia l’episcopato consapevole della suprema gravità dell’impegno, ricorse alle misure più severe fino a negare i sacramenti a quanti collaborassero all’attuazione della nuova legge scolastica. Anche in quest’epica lotta, difesa del pensiero religioso e difesa delle libertà locali e d’insegnamento, garantite dalla Costituzione si presentarono sulla stessa linea e con la stessa meta. C’era ben stato fra i cattolici negli ultimi anni del gabinetto Malou una vivace campagna di stampa contro la Costituzione considerata come affermazione di principio, ma la polemica, a sedare la quale intervenne la diplomazia di Leone XIII, aveva portato allo sfaldamento del governo cattolico ed aveva fornito armi ai liberali che diedero appunto l’assalto al potere e l’ottennero, come rivendicatori della Costituzione. L’esperimento convinse tutti i cattolici della necessità di concentrare i propri sforzi nella difesa e nella riconquista delle libertà concrete dalla stessa Costituzione garantite. Fu il periodo epico del popolo belga, tutto mobilitato contro quella che fu chiamata la loi de malheur. La campagna fu così serrata, la disciplina così fervida che in un solo anno le scuole pubbliche perdettero il 59 per cento dei loro allievi e 2253 insegnanti rinunciarono al diritto di quiescenza per passare alle ricostituite scuole private nelle quali i cattolici alla fine del 1880 accoglievano già 455.179 allievi in confronto dei 294 mila delle scuole pubbliche. A nulla valsero le repressioni e le arti diplomatiche di Frère Orban che arrivò alla rottura colla Santa Sede; i cattolici belgi, ammaestrati dal passato, coalizzati sul terreno delle libertà costituzionali, riconquistavano nel 1884 la maggioranza parlamentare e il governo, che tennero fino allo scoppio della grande guerra europea. Le riforme scolastiche del 1884, 1895, 1914, 1921 portarono ad una legislazione di compromesso, che permette libero sviluppo ed in una certa misura equiparazione alla scuola privata e salvaguarda le autonomie comunali. Ecco perché i vescovi parlano nella loro pastorale natalizia di regime di libertà, ecco perché dichiarano di preferire questo sistema di difesa che permette ai cattolici di battersi sul terreno del diritto comune piuttosto che affidarsi ad una legislazione assolutista, la cui esecuzione può venir affidata da oggi a domani a persona malfida o ostile e che include, ad ogni modo, il pericolo di un rovesciamento. L’accentramento del potere statale, anche se fatto per ora con propositi non ostili, distrugge le autonomie e le libertà concrete entro le quali il pensiero cattolico prospera e si difende; distrutti questi baluardi storici, la causa dei cattolici dipende dalle lotte più o meno violente che si possono svolgere attorno all’unico centro di comando che resta ancora in piedi. Di più, dicono i vescovi, c’è in questo sistema di accentramento preconizzato dal Degrelle, una fatale tendenza ad invadere il campo riservato nel Belgio ai Comuni, ai padri di famiglia, alla Chiesa. Per qual ragione potremo noi abbandonare i diritti garantitici dalla costituzione belga e i mezzi per farli valere, per accettare in grazia dall’onnipotenza del nuovo Stato delle concessioni che, data la situazione politica del Belgio, possono ritenersi più che mai precarie? È vero che anche l’attuale situazione di tregua è instabile e non scevra di pericoli, ma i vescovi sperano che nel frattempo i cattolici si riprendano, si riorganizzino e ricostituiscano quella unità di forze, che, data la loro entità ed ampiezza, può ristaurare le antiche e tradizionali fortune della Destra belga. Ed ecco un’altra considerazione che spiega l’atteggiamento dell’episcopato. Nel congresso di Malines, la scorsa estate, i cattolici più eminenti, ispirati dai vescovi, avevano fatto uno sforzo supremo per chiamare a raccolta i cattolici, dispersi e frazionati in varie correnti di classe, di nazionalità, di tendenza politico-sociale . Anzitutto si era proclamata la necessità di irrobustire e sviluppare le associazioni cattoliche, di pensiero, di professione e di economia e riaffermata la necessità di opporre il forte baluardo delle società operaie cristiane alla minaccia del sovversivismo. Il movimento cattolico-sociale doveva avere nuovo impulso e sviluppo. Di poi, al disopra delle differenze nazionali e delle divisioni di classe, bisognava ricostituire l’unità delle forze politiche destinate a difendere al parlamento e al governo la causa del cattolicismo. L’appello non era stato rivolto invano. Lentamente, troppo lentamente in verità per un osservatore lontano, si andavano ricostituendo gli elementi di un blocco cattolico, diviso in due organismi federativi, il partito popolare fiammingo e il partito cattolico vallone. Ora il brusco intervento rexista parve mettere in pericolo e far naufragare tutto questo lavoro di raccoglimento e di ricostituzione, tanto più che Degrelle dichiarò apertamente che le forze politiche dei cattolici erano superflue e, nel suo sistema, anche le opere cattoliche in genere dovevano perdere le principali ragioni d’essere. Ecco perché nella pastorale i vescovi riaffermano la necessità dell’Azione Cattolica e dell’Azione economico-sociale, ecco perché essi proclamano che, nella particolare situazione del Belgio, non vedono la possibilità di rinunziare ad un organismo politico che difenda i postulati cattolici. Fatale quindi l’opposizione contro Leone Degrelle, considerato un transfuga dell’Azione Cattolica, giacché il suo movimento era sorto nel senso di questa e proclamando la regalità di Cristo (Christus rex!). Ed era logico che contro di lui, ma facendo fronte nello stesso tempo contro il sovversivismo di sinistra, comparisse quale portabandiera un professore di quella università libera di Lovanio, che deve a Martino V la sua fondazione e al movimento cattolico belga la sua seconda moderna primavera. In nessun luogo nel Belgio si ha più diritto di celebrare la vittoria di Van Zeeland che in questo mirabile centro di formazione sociale. Riprendendo il lavoro, interrotto dalla guerra, quel magnifico rettore mons. Ladeuze rivolgeva ai suoi alunni queste parole: «Mettetevi al corrente degl’insegnamenti della morale e dell’economia sociale cristiana … Per poter essere un giorno conduttori d’uomini, fatevi qui, su terreno concreto, idee chiare e precise, e principi sicuri. Non basta la preparazione intellettuale, bisogna farsi un’anima sociale. La quintessenza della filosofia cattolico-sociale consiste nel comprendere l’interesse comune e nel dedicarsi all’opera comune…». Van Zeeland si è dimostrato uomo d’idee nette e di principi sicuri e la sua anima sociale ha imposto anche agli avversari un arbitrato di probità e di pace. 