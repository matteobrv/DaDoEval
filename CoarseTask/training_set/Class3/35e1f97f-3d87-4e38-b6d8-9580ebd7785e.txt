«La torre – scriveva Domenico Gnoli – è il monumento della disgregazione sociale lasciato dagli avi nostri lungo la via de’ secoli. Essa vuol dire che si lasciava libero campo alla prepotenza … Sola rimaneva la forza: e colla forza si risolvevano le contese … Non appena si minacciava di venir alle mani, si offrivano alle due parti i soldati di ventura, pratici d’incastellar la torre, d’asserragliare il portico e la strada … e questo offrirsi si diceva nel gergo popolare: Fare del bene!». Che cosa si farà di qui innanzi in Europa? Si tornano ad elevare le torri degli armamenti, prove terribili della disgregazione europea, si asserragliano le strade e si sbarrano le frontiere. Milioni d’uomini si apprestano a «fare del bene»! Non rimarrà dunque che la cupa rassegnazione di Adelchi : non resta Che far torto, o patirlo. Una feroce Forza il mondo possiede, e fa nomarsi Dritto: la man degli avi insanguinata Seminò l’ingiustizia; i padri l’hanno Coltivata col sangue; e ormai la terra Altra messe non da. In quest’epoca di civiltà – scrive un articolista della Liberté di Friburgo – l’esistenza della maggior parte degli uomini potrebbe essere dolce. Coltivare i campi sotto il sole del buon Dio, fabbricare nelle officine prodotti di scambio … e pagare imposte leggere, perché non gravate degli armamenti; tale potrebbe essere il destino della generazione che ha già attraversato una guerra immane e sanguinosa. E questo è invece un sogno che si allontana giorno per giorno, come una fata morgana. Fu così anche per il passato? È vero: guerra, violentazione, rivincita composero spesso un ciclo inesorabile. Ma oggi dati i progressi tecnici, la guerra è un male immensamente più terribile e più universale. Rassegnarsi alla sua ineluttabilità, sarebbe affidarsi al demone della distruzione. Bisogna reagire, dunque, e se le intese internazionali hanno mancato, bisogna crearne delle altre. Se certi uomini hanno fallito, bisogna sostituirli con uomini di profonda coscienza cristiana. Preghiamo Dio perché faccia tornare tra gli uomini la saggezza. Poiché non sono le istituzioni che la creano, ma è la saggezza che migliora e rende efficaci le istituzioni. Giuseppe Tzöbl ha pubblicato nel 1936 un volumetto fitto di cifre e di statistiche per dimostrare che i popoli dell’Europa centrale, anzi di tutto il continente, sono talmente mescolati fra loro, da rendere impossibile (senza violentare qualche minoranza) l’integrale applicazione del principio nazionale nella formazione degli Stati. Anche concedendo che le frontiere stabilite dopo la pace di Versailles possano, come già avviene, essere ulteriormente rettificate, rimarranno sempre delle oasi, delle isole, delle zone miste, per le quali permane la necessità di creare un diritto delle minoranze nazionali. Il Tzöbl calcola che ben 12% della popolazione europea vive oggi come «minoranza nazionale»! In Germania le minoranze nazionali – delle quali la maggiore è quella polacca con 900 mila ab. – assommano a 1.651.000; in Francia 1.650.000 sono di origine germanica, 600 mila italiana; in Italia, se si volesse tener conto di tutte le minoranze, anche di quelle culturalmente assimilate, si arriverebbe a circa 900 mila; in Polonia di fronte a 20.210.000 polacchi, tutte le minoranze assieme – i soli ucraini toccano i 4.500.000 – oltrepassano i 9 milioni; i 12 milioni di rumeni stanno di fronte a quasi 5 milioni di minoranze; i 7.250.000 magiari hanno 1.250.000 cittadini di minoranza; in Jugoslavia di fronte al blocco serbo-sloveno-croato stanno 2.610.000 abitanti delle minoranze, compresi 600.000 tedeschi; in Cecoslovacchia 9.610.000 cecoslovacchi hanno di fronte quasi 5 milioni di minoranze, di cui 3,5 tedeschi. La stessa Austria che oggi apporta alla Germania 6.600.000 ab., vi comprende però mezzo milione di minoritari, dei quali 35.000 ebrei. Fu per questa insuperabile commistura nazionale che nei trattati del 1919 venne tentato d’introdurre delle garanzie giuridiche per le minoranze. È noto che ciò non riuscì, se non per gli Stati minori e per la Germania. Nella maggior parte dei nuovi Stati però le garanzie giuridiche vennero inserite nelle Costituzioni e riguardarono l’uso della lingua nelle scuole inferiori, nei tribunali, nelle istituzioni religiose e caritative. Tali garanzie dovevano essere salvaguardate dalla Società delle Nazioni. A poco a poco però le dittature introdotte in diversi di questi Stati abolirono indirettamente buona parte di tali garanzie. Da notare ancora che questo nuovo diritto minoritario riguarda l’uso della lingua e l’eguaglianza giuridica e civile, non l’autonomia amministrativa, la quale mira ad assicurare alla comunità minoritaria come tale un organismo amministrativo indipendente entro il quadro dello Stato. Così, ad esempio, è vero che i tedeschi in Cecoslovacchia hanno proprie scuole in tutti i gradi fino all’università, propri comuni e proprie rappresentanze distrettuali, in quanto i distretti siano abitati in maggioranza da tedeschi, ma questi non posseggono un organismo nazionale proprio che tutti li rappresenti ed amministri. Tale autonomia è sempre stato l’ideale dei cechi entro la vecchia monarchia asburgica e diventa ora quella dei tedeschi in Boemia. Le obiezioni di: «Stato entro lo Stato», «anticamera del separatismo» ecc. vengono ora ribattute di rimbalzo dall’altra sponda. Il partito cristiano-sociale dei tedeschi in Cecoslovacchia non ha resistito all’ondata che ha sommerso l’Austria e si è fuso col partito Henlein affermando che la «situazione politica interna ed esterna assieme al mantenimento della nostra concezione filosofica del mondo, esige l’unità della rappresentanza dei diritti vitali del nostro popolo tedesco». Lo stesso manifesto annunzia che in seguito alla fusione dei gruppi parlamentari, anche l’attività del partito cristiano-sociale nel paese rimane sospesa. Gli avvenimenti diranno se questa sospensione in via di fatto non diventerà la morte. Tuttavia, l’aspetto della questione è in Boemia del tutto particolare. Qui siamo ancora in regime democratico costituzionale; ciò vuol dire che anche se scomparisse del tutto l’organizzazione politica dei cattolici, rimarrebbero intatte le loro società culturali, sindacali ed economiche ed in modo particolare le associazioni di Azione Cattolica, i giornali e i periodici d’ispirazione cristiana, tutti gli organi insomma che hanno lo scopo di «mantenere la nostra concezione filosofica nel mondo». La vita cattolica associativa rimane protetta dalla Costituzione oltre che dai rapporti fissati nel modus vivendi fra Stato e Chiesa. Comunque, scompare o sembra presso a scomparire l’ultima frazione dell’antico partito cristiano-sociale austriaco, che dopo la guerra si era ricostituito attorno al senatore Hilgenreiner , dell’università di Praga e aveva tentato di resistere al partito nazionalista tedesco. La maggioranza slava si troverà a sciogliere un problema capitale per l’esistenza dello Stato cecoslovacco; più difficile ancora di quello ch’era diventato per gli Asburgo, perché i tedeschi rappresentano la pattuglia in punta di un grande impero. Il corrispondente viennese del Liberté di Friburgo inviando al suo giornale le impressioni sul capovolgimento austriaco, scrive: «I quattro primi giorni dell’Austria nazificata sono fatti per offrire ampia materia di riflessione ai moralisti. I misantropi professionali andranno declamando una volta di più i loro versi sulla instabilità del genere umano e sulla debolezza d’animo del volgo. Né avrebbero torto, perché queste novantasei ore hanno rivelato tante bassezze, tanto servilismo, tante lamentevoli defezioni da farci allontanare nauseati da simile spettacolo. Si comprende che la massa del popolo sia impressionabile e corra dietro il successo; si comprende che certi o cert’altri individui riconoscano sinceramente i loro errori e li confessino senza vergogna; si ammette che altri restino fedeli alle loro convinzioni, ma le ricaccino in fondo a sé stessi per timore di rappresaglie o per salvare il loro pane e quello della propria famiglia. Ma ci si rivolta e si rimane interdetti alla vista di quei miserabili che hanno consacrato una attività febbrile e talvolta fanatica alla lotta contro il nazismo e che oggi gridano più forte degli altri: “Sieg Heil”, come se la vittoria del Führer fosse dovuta ad essi. Un po’ più di discrezione, signori! Noi vi risparmiamo la vergogna di dire i vostri nomi, ma siate sicuri che i trionfatori autentici, i nazionali socialisti di ieri e di oggi, vi disprezzano altrettanto che vi disprezziamo noi e che a niente vi servirà lo scoprire il vostro cuore tedesco, dopo la sconfitta dei vostri antichi padroni! Un giornale cattolico deve dire la verità: è particolarmente doloroso per noi di constatare che anche molti dei nostri correligionari meritano il rimprovero che noi formuliamo. È vero, chi ha vissuto a Vienna le idi di marzo, deve trovare naturale questo totale mutamento d’opinione. Quali ragioni può avere ormai un austriaco autoctono di non sentirsi altrettanto tedesco di un abitante di Monaco o di Hannover o di Königsberg? Ora che l’Anschluss è fatto, non esistono più vie di ritorno; chiunque è realista deve riconoscere il nuovo stato di cose e tentare di adattarvisi. Ciò non impedisce che molte persone in faccia al loro passato farebbero meglio a starsene zitte!». Un articolo commemorativo di Leone XIII, pubblicato da F. Meda nella Scuola Cattolica sintetizza in modo magistrale l’opera e la figura del grande pontefice. L’autore, nato alla vigilia del 1870, «si trovò nel periodo della sua formazione intellettuale a vedere il mescersi ed il cozzare di ideologie, di tendenze, di esagerazioni in opposto verso» e «libero da preconcetti di liberalismo e da rancori reazionari», può testificare «che le encicliche di Leone XIII ebbero la efficacia di restituire graduatamente fra i cattolici, ed anche in alcune menti di non cattolici, un ordine pacificatore e chiarificatore. Fu così che, dissepolte dalle macerie di tante crisi sociali, sgombrate dalle nebbie di tante aberrazioni teoriche e pratiche concomitanti a quelle crisi, ripresero linea e consistenza le idee antiche della filosofia cristiana nella difficile materia: e noi, – dico noi per dire i cattolici in genere – messe da parte le polemiche astratte sul diritto divino, sulla sovranità popolare, sul legittimismo, abbiamo potuto sistemarci in una serie di proposizioni cardinali ed organiche, che hanno delineato con sicurezza di confini l’ambito del nostro pensiero e della nostra azione … Vero è quindi, in un certo senso, quel che alcuni a lode, altri a spregio della dottrina cattolica dissero e dicono: che la Chiesa è indifferente alle forme, e che si trova bene con qualunque costituzione monarchica o repubblicana, aristocratica o democratica; ma ciò non si saprebbe ammettere da noi se non completando colla constatazione, essere questa indifferenza però condizionata a che qualsiasi forma, per sé accettabile, non si fondi sulla lesione di uno dei principi cardinali dell’ordine, dell’autorità, della giustizia, della libertà cristianamente intesi; intesi cioè in conformità alle leggi naturali, che sono leggi divine, Dio essendo della natura unico autore e legislatore. E nessuno vorrà contestare che queste proposizioni divenute nell’ultimo ventennio del secolo XIX il patrimonio comune dei cattolici sono il succo vitale dell’ammaestramento che promana dalle encicliche e in genere dagli atti di Leone XIII». In altro punto del sullodato articolo il Meda esamina l’atteggiamento di Leone XIII nella questione romana. «Che il dovere indeclinabile di non abbandonare una posizione di diritto, abbia posto Leone XIII troppo spesso in antitesi collo Stato italiano, ed abbia frustrato i voti e le aspirazioni alla pace religiosa, è cosa che addolorava tanti buoni italiani; ma nessuno potrebbe dire ch’egli abbia fatto mai questione di dominio terreno, anziché di garanzie reali della sua indipendenza, o meglio della indipendenza della Santa Sede; il fatto stesso che per qualche anno si poté pensare ad un proposito in lui di conciliazione colla monarchia italiana venuto meno per la constatata impossibilità di avere le condizioni necessarie al suo realizzarsi, è la prova migliore che la storia, nella equità e nella giustizia della sua sentenza, non avrà titolo a diminuire per questo lato la grandezza di Leone XIII». Meda ritiene che tale giudizio possa mantenersi anche dopo i documenti pubblicati dal Salata nel 1929 (le lettere a Francesco Giuseppe) . «Sebbene, conclude l’illustre autore, questi documenti lascino tuttora imprecisate quali in concreto fossero le garanzie di sovranità effettiva cui Leone XIII pensava, e non provano che il papa, sia pure nel primo decennio del suo regno, concepisse la risoluzione del dissidio coll’Italia possibile soltanto col ritorno a prima del 20 settembre 1870, non esito a dire che la devozione alla memoria di Leone XIII, e l’alta considerazione della sua opera politica nel mondo, non ci impedirebbero di rallegrarci che la divina Provvidenza non abbia assecondato il suo piano di un indebolimento diplomatico dello Stato italiano e il suo transitorio progetto di abbandonare Roma; certamente chi, come tanti di noi, ha vissuto in Italia il decennio 1880-90 ed ha presente alla memoria l’asprezza cui erano giunte le ostilità cosiddette anticlericali, si dà una ragione dello stato d’animo del pontefice, e del favore che presso di lui avevano trovato per un momento i fautori di propositi estremi; ma sia lecito pensare che se tali propositi si fossero attuati, il danno sarebbe stato ugualmente per l’Italia e per la Chiesa: non vedo perché, noi cattolici, non lo si debba dire francamente oggi, come sempre lo pensammo, anche se la saggia disciplina conformista ci consigliava, anzi ci imponeva il silenzio». I sei vescovi austriaci hanno comunicato al signor Bürckel , incaricato per il plebiscito, il testo di un appello destinato ad essere letto dal pulpito in occasione del plebiscito. L’appello, che infatti fu preletto domenica 27 marzo in tutte le chiese, dice: «In occasione dei grandi avvenimenti storici che si compiono nell’Austria tedesca, noi riconosciamo con piacere che il movimento nazional socialista, sul terreno della ricostruzione nazionale ed economica, come pure su quello della politica sociale, ha compiuto delle cose rimarchevoli per il Reich e il popolo tedesco e particolarmente per gli strati più poveri della popolazione. Siamo anche sicuri che l’opera del movimento nazional socialista ha allontanato il pericolo del bolscevismo ateo e distruttore. I vescovi accompagnano quest’opera coi loro migliori voti e benedizioni ed esortano in tale senso anche i fedeli. Nel giorno del plebiscito sarà per noi, vescovi, dovere incontestabile di unirci come tedeschi al Reich tedesco e attendiamo da tutti i fedeli cristiani che abbiano coscienza di ciò che devono al loro popolo». Nel preambolo, poi, i vescovi osservavano «di poter fare tale dichiarazione con tranquillità, perché l’incaricato per il plebiscito – il Gauleiter Bürckel – ci ha fatto conoscere la linea leale della sua politica che avrà per motto: Dare a Cesare quel ch’è di Cesare e a Dio quel ch’è di Dio» . Dichiarazione ed appello vennero pubblicati colle firme in facsimile sul Völkischer Beobachter, e si manifestò subito in certa stampa germanica il tentativo di mettere i vescovi austriaci in contraddizione coll’atteggiamento dell’episcopato germanico e coll’enciclica Mit brennender Sorge. Senonché l’Osservatore Romano rilevò subito che nella grande stampa non compariva un’ulteriore, chiamiamola così, clausola di salvaguardia che, per ordine degli stessi vescovi, era stata pure preletta dai pulpiti e che suona: «Ad evitare ogni malinteso circa il contenuto della dichiarazione da farsi domenica, bisogna notare ch’essa avviene, beninteso, sotto la piena riserva dei diritti di Dio e della Chiesa». Il giorno 2 aprile poi lo stesso Osservatore Romano era autorizzato a comunicare «come constatazione di fatto e prescindendo da qualsiasi considerazione o questione di ordine politico» che la dichiarazione dell’episcopato austriaco «fu formulata e sottoscritta senza alcuna previa intesa o posteriore approvazione della Santa Sede, e sotto la unica responsabilità dell’episcopato medesimo» . 