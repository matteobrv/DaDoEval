Si sa quello che sono le Croci di fuoco . Il movimento è di recente formazione. Da principio si trattava di un gruppo di ex combattenti che avevano tutti ricevuto la croce di guerra sotto il fuoco del nemico. Ma durante lo scandalo Stawinski l’associazione che il 6 febbraio, giorno della sommossa sotto il ministero Daladier, non aveva avuto che una parte del tutto secondaria, prese un rapido sviluppo. Il suo capo, il colonnello La Rocque , ebbe allora l’idea di creare accanto alle Croci di fuoco un movimento di giovani chiamati figli delle Croci di fuoco e ora «volontari nazionali» . Le adesioni furono numerosissime. Nel luglio ’34 erano già 300.000 ed ora hanno certo superato il mezzo milione. L’attacco principale dei gruppi parlamentari che rappresentano il fronte popolare si svolge alla Camera francese specialmente contro le Croci di fuoco, perché le camicie azzurre della Solidarietà francese, i francisti di Marcello Bucard e le Jeunesses Patriotiques dirette dal deputato parigino Taitinger , rappresentano assieme una forza molto meno temibile e spesso discordante. È noto che dopo un appassionante dibattito durante il quale il presidente di una delle commissioni dell’inchiesta Stavinsky, Guernut , valendosi di tutti i documenti raccolti dalla commissione, fece contro le leghe una requisitoria impressionante, il deputato Ybargenerai , vice presidente delle Croci di fuoco, fece improvvisamente una dichiarazione sensazionale, propose cioè egli stesso il disarmo delle leghe di ambe le parti. Alla proposta reagirono i rappresentanti dell’estrema sinistra con accenti molto conciliativi, cosicché alla Camera e nel Paese si ebbe una grande catarsi. Il Temps che non aveva mancato finora di ammonire le sinistre, accolse con entusiasmo la proclamata conciliazione, scrivendo che essa era stata imposta dalla pubblica opinione: «Il Paese, infatti, esso scriveva, vuole la pace, la conciliazione, il lavoro tranquillo, la certezza dell’indomani. Esso sa che sono indispensabili delle riforme e vede che il parlamento si allontana troppo spesso dalla realtà e che le agitazioni politiche hanno qualche cosa di fittizio che causa l’instabilità dei governi. Ma questo stesso Paese è profondamente attaccato al regime parlamentare, aspira al mantenimento dell’ordine e della sicurezza pubblica, ha bisogno di respirare per riprendersi e ha bisogno di sperare. Ora bruscamente i partiti hanno avuta la sensazione di questi desideri e di queste esigenze e in uno slancio che dovrebbe essere durevole, vi hanno corrisposto. La Camera si è elevata al di sopra di sé stessa, ha preso coscienza della sua vera missione ed ha cacciato i fantasmi della guerra civile». Sembra tuttavia che le speranze della conciliazione universale si siano nel frattempo molto attenuate. Laval, profittando del momento giusto, aveva presentato subito alla Camera tre progetti legge, il primo sullo scioglimento delle associazioni di combattimento e delle milizie private, il secondo sul disarmo dei cittadini che prendono parte a cortei od a riunioni e il terzo per frenare la libertà di stampa sottoponendo ai giudici il diritto dell’eccitamento all’assassinio. Questi progetti vennero discussi rapidamente dalla Camera e la maggioranza di sinistra ne profittò, per renderli ancora più rigorosi. In base ad essi entro il dicembre il ministro dell’interno con suo semplice decreto avrebbe il potere di sciogliere le leghe di combattimento. Ma contro tale disposizione si agitano già non solo le leghe colpite ma anche le destre della Camera. Le stesse Croci di fuoco dichiarano di non voler essere considerate come squadre di combattimento e affermano che l’offerta di Ybargenerai concerneva il disarmo e non lo scioglimento. Tutta l’agitazione si svolge ora per indurre il Senato a ristabilire il testo proposto dal governo, il quale dichiarando di fatto illecite e soggette a scioglimento le società paramilitari, rimetteva l’applicazione della legge ai tribunali, mentre il testo della Camera affida tale autorizzazione al ministro dell’interno. La situazione dei cattolici in Germania si aggrava di giorno in giorno. Immediatamente dopo la condanna del vescovo di Meissen, mons. Legge, veniva arrestato mons. Banasch , membro della curia episcopale di Berlino, e poco dopo si passava agli arresti del vicario generale di Würzburg e di monsignor Clemens assistente ecclesiastico delle associazioni cattoliche giovanili della Renania. L’arresto più importante è quello di mons. Banasch, il quale in seguito alla conferenza dei vescovi di Fulda, era stato incaricato di dirigere un ufficio di informazioni per le autorità vescovili di Germania in Berlino. Si ritiene quindi che egli dovesse avere in mano una abbondante corrispondenza che potrà agli occhi della polizia germanica mettere in causa personalità eminenti, giacché ogni critica degli atti ufficiali costituisce, secondo il regime, un crimine contro lo Stato. Un altro punto d’attacco è la sede centrale della gioventù cattolica a Düsseldorf, ove era segretario generale e assistente mons. Clemens. Ci si può quindi attendere un periodo di lotte ancora più incresciose e più dure. Il vescovo di Meissen, contro il quale si svolge ora una campagna di stampa per ottenerne le dimissioni, è partito per Roma anche perché la sua scossa salute richiede riposo. Fuori della Germania, nessuno dubita che ci si trova innanzi ad una crescente attività aggressiva che oramai, abbattute le organizzazioni, non si arresta più nemmeno dinanzi all’episcopato. La rivista Cité Chrétienne, commentando il risultato delle elezioni inglesi e dei paesi scandinavi scrive che le democrazie sembrano superare la crisi dalla quale negli ultimi anni del dopo guerra sono state colpite. «Senza dubbio, essa scrive, in questi regimi non è tutto perfetto e non ci sogniamo nemmeno di affermarlo. Tuttavia degli indizi seri, numerosi e di più in più convergenti, permettono di sperare in una prossima rinascita. Le forze giovani e sane che si offrono al servizio di questi regimi, dopo aver misurato i pericoli del potere arbitrario, esigono anche per parte loro l’integrità nell’azione e la severità nella repressione; esse sapranno assicurarsi il potere necessario per procedere alle riforme economiche e sociali indispensabili, ma queste si faranno senza il soffocamento della persona e in un’atmosfera di collaborazione». Negli ultimi tempi si è avuta una triste eco delle sanguinose sommosse di Belfast, quando gli orangisti uccisero un caffettiere cattolico e ferirono mortalmente una vecchia signora. Giorni fa un giornalista cattolico che assisteva ad una riunione protestante per un suo giornale venne malmenato dai presenti e minacciato delle peggiori torture. Il feroce spirito di intolleranza degli orangisti non è ancora diminuito e il vescovo cattolico di Belfast, e i cattolici del Regno Unito, attendono soltanto il momento opportuno per forzare il governo ad assumere le sue responsabilità. È vero che il giudice di Belfast dovette lasciar impuniti la maggior parte dei delinquenti che in luglio incendiarono le case dei cattolici e ciò per insufficienza di prove; ma egli non ha tralasciato di fare intendere che, ciò malgrado, le loro azioni erano ben conosciute da tutti e che costituiscono la vergogna della nostra civiltà. Intanto The Universe ha aperto una sottoscrizione in favore delle 200 famiglie di Belfast rimaste senza tetto, ed è stata raggiunta già una bella cifra. Perché mai né in Inghilterra né altrove questi fatti non suscitano una reazione proporzionata? È questo un fatto che ci fa meditare sull’importanza della stampa per la formazione dell’opinione pubblica. I semiti perseguitati in Germania hanno almeno la consolazione di sentirsi appoggiati da grandi giornali e da grandi partiti negli altri paesi del mondo; ma quanto è debole invece l’eco suscitata in favore dei cattolici dell’Ulster o, per accennare ad un esempio più grave, dalle persecuzioni messicane! Nel Messico si sono finora banditi cinque vescovi, cacciati dalle loro diocesi dodici e quattro messi agli arresti . Non meno di 40 sacerdoti vennero uccisi e moltri altri scomparvero «in modo inesplicabile». Nel 1926, 3000 sacerdoti avevano nel Messico cura d’anime: ora in forza delle disposizioni legali sono 334 per 15 milioni d’anime. Una delegazione inviata nel Messico dall’American Committee on Religious Rights composta di un cattolico (un ex diplomatico), di un protestante (un professore di diritto internazionale) e di un ebreo (un procuratore di Stato), ha pubblicato ora un rapporto sensazionale concludendo che il governo messicano distrugge le libertà religiose del popolo e tende a sradicare la religione coi metodi del bolscevismo… Come mai questo rapporto non ha suscitato l’indignazione universale? Non bisogna credere che la maggioranza degli abitanti di Europa e di America approvino o giudichino indulgentemente tali persecuzioni! Ma la verità è che l’opinione pubblica non viene scossa, perché non funziona l’organismo che è solito produrre tutte le vibrazioni dell’animo popolare. Mancano cioè le agenzie telegrafiche, le agenzie radio, manca la grande stampa di informazione che porti e commenti le notizie fino nelle ultime capanne. Il problema della stampa rimane per i cattolici uno dei più gravi e attende da troppo tempo la sua soluzione… Consolante è la ripresa del movimento giovanile cattolico in Francia. La Association catholique de la jeunesse française fondata nel 1886 da Alberto de Mun ebbe nel dopo guerra un grande sviluppo. Essa si divide ora secondo il concetto corporativo: esiste cioè una Jeunesse agricole chrétienne (J.A.C.), la Jeunesse ouvrière chrétienne (J.O.C.), la Jeunesse étudiante Chrétienne (J.E.C.) e finalmente la Jeunesse maritime (J.M.C.). Tutti questi rami fioriscono adattando gli stessi principi alle varie esigenze della professione e delle condizioni sociali. Quando a Pentecoste del 1936 la gioventù cattolica francese celebrerà il suo cinquantesimo anniversario, si può sperare che la festa riuscirà una mirabile rassegna delle nuove forze della Francia. Un esempio magnifico è il movimento giovanile sviluppatosi presso le varie scuole tecniche superiori di Parigi. Padre Pupey Girard , egli stesso ex ingegnere, iniziò la sua opera due anni prima della grande guerra. Essa consisteva anzitutto nel persuadere i giovani del Politecnico a frequentare durante le ferie gli esercizi spirituali. Oggi i corsi di questi esercizi sono frequentati ogni anno in ottobre da 400 studenti. Tutti gli studenti che escono di anno in anno dalle scuole tecniche entrano nell’«Union sociale d’ingénieurs catholiques» , la quale conta ormai ottomila membri in 49 sezioni. Negli anni 1912 fino al 1934 dalle tre scuole di ingegneria di Parigi uscirono anche 70 vocazioni sacerdotali. Quest’anno si è potuto annunciare che il 70% degli studenti dell’École Polytecnique e dell’École Centrale hanno fatto la Pasqua. Notevole è anche l’azione sociale di questi gruppi studenteschi, che ogni domenica si spargono nei sobborghi di Parigi ad insegnare il catechismo ai fanciulli abbandonati. Non abbiamo più seguite in questa rubrica le polemiche sulla guerra di parte cattolica. Oramai c’è poco costrutto a ricercare chi si attenga più fedelmente a S. Tommaso o chi più se ne discosti: discussioni che hanno certo il loro valore, ma da svolgersi in una atmosfera più serena, quando sentimenti, interessi e passioni non turbino né preoccupino il ragionamento. Volgiamo piuttosto i nostri desideri e i nostri sforzi verso la composizione pacifica del conflitto. Tuttavia non sarà vano il rilevare che se i cattolici durante gli anni di pace si fossero interessati maggiormente ai problemi della vita e del diritto internazionale, le divergenze sarebbero meno ampie. Forse non ci sarebbe dissenso, almeno su certe linee fondamentali, cautamente indicate negli Études dal più noto cultore cattolico di diritto internazionale. Forse, in ogni caso, ci sarebbe, come ci dovrebb’essere, una maggiore comprensione della diversa psicologia dei cattolici dei vari paesi, se maggiore contatto di persone e concorso di studi avessero cercato su tale argomento quello scambio di idee che equilibra direttive e dirime difficoltà. Forse non accadrebbe che il Catholic Herald si lagni di qualche intellettuale italiano, perché non si capisce l’idealismo dell’opinione inglese; né che un professore domenicano sulla Libre Belgique deplori l’incomprensione da parte di un gruppo cattolico belga della psicologia britannica; come forse non si ripeterebbe il caso che gli italiani considerino oggetto di scandalo qualche manifestazione cattolica francese. Vero è che fino ad un certo punto, circa l’applicazione concreta dei principi, la diversità di giudizio e quindi di atteggiamento mentale e sentimentale sarà sempre inevitabile. Se fino ieri gli storici cattolici tedeschi hanno condannato come immorali le guerre di conquista di Luigi XIV che illustri scrittori francesi, rappresentanti del cattolicismo intellettuale, apertamente difendono, come pretendere uniformità di giudizio su di un problema complesso che include una questione di giustizia distributiva per la ripartizione delle risorse terrestri, una questione di diritto e di organizzazione internazionale ed un problema di sicurezza e di espansione civilizzatrice? Vi sono tuttavia alcune linee generali, toccate anche nel discorso del Santo Padre, vi sono alcune direttive, emananti dalla dottrina comune, che hanno diritto di essere tenute ben in alto sopra la mischia, come insegna e come luce irradiatrice di un migliore avvenire: è questa la fiamma che in periodi più calmi i cattolici dovranno accendere ed alimentare. Godiamo per ora che nel Belgio la gioventù cattolica si sia raccolta anche in una settimana di preghiera per la pacificazione del mondo; registriamo anche con soddisfazione che la questione fondamentale, cioè quella della giustizia distributiva nel mondo coloniale, attiri sempre più, al di là del presente conflitto, l’attenzione dei cattolici. Tra le manifestazioni delle quali, ci pare rechi una nota caratteristica la lettera rivolta ai parroci dal cardinal arcivescovo di Torino, Maurilio Fossati . Il Sommo Pontefice ricevendo in ottobre il cardinale, gli aveva detto d’insistere nella preghiera, «perché il Signore ci conceda giorni più sereni». E con tale spirito il cardinale scrive ai parroci: «Noi non possiamo straniarci dalla patria nostra; dobbiamo condividerne colle gioie anche le ansie. Non spetta a noi erigerci a giudici delle decisioni prese da chi ha la terribile responsabilità del governo della nazione. Nostro dovere in quest’ora, in cui l’onore della nazione è seriamente impegnato, perché contrastato da tanti nemici, si è quello di mantenere alto il morale delle nostre popolazioni; di impedire il propapagarsi di notizie tendenziose come è facile in consimili circostanze; di accettare e far accettare generosamente quelle restrizioni che saranno richieste; di pregare e far pregare perché il Signore assista e consigli il re, il capo del governo ed i suoi cooperatori, dia forza e infonda valore ai nostri cari soldati ed ai condottieri, sostenga le famiglie che hanno dato i loro figli all’esercito e ci conceda di poter più presto godere di quella pace, che è il dono prezioso portato da Gesù sulla terra agli uomini di buona volontà». L’Osservatore Romano in un corsivo assai notato, commentando di questi giorni le manifestazioni episcopali, rilevava che esse s’ispirano ad una solidarietà cristiana, la quale si rivolge particolarmente a sollevare l’indigenza e nutre desideri di giustizia e di pace. Nello stesso senso la giunta diocesana di Trento trovava l’intonazione appropriata invitando in un appello i cattolici «ad essere esempio, secondo i principi cristiani, di nobile e fattivo amor di patria in quest’ora storica per la nostra nazione. All’assedio economico rispondiamo col sacrificio e colle limitazioni. Alla Patria, che chiede mezzi per la vita del nostro popolo, diamo secondo le nostre possibilità. Aumentiamo la nostra carità verso i poveri, maggiormente esposti alle privazioni, perché a nessuno manchi il necessario. I nostri soldati, che espongono la vita per un nobile dovere, sosteniamoli con la preghiera ardente e con lo slancio operoso dei cuori». 