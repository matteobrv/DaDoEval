Niente di più istruttivo che leggere i verbali delle due commissioni parlamentari d’inchiesta, convocate quasi giornalmente a Parigi. Quella sulle dimostrazioni del 6 febbraio vi fa sfilare davanti i protagonisti delle due parti in conflitto: polizia e dimostranti. Le scene sanguinose del ponte della Concordia – lucus a non lucendo – vengono ricostruite, sceverando la verità dai fantasmi delle menti eccitate e dalle esagerazioni interessate, cosicché prima ancora che l’inchiesta si chiuda, molte ragioni di risentimento per il passato o di preoccupazione per l’avvenire dovrebbero cadere: da una parte non vi fu un complotto contro il regime, né dall’altra vi fu preordinata strage. L’Action française che, secondo la polizia, mette in lizza di solito 2000 dimostranti, ma che a detta di un testimonio autorevole, potrebbe arrivare ora anche ad 8000, coadiuvata da un gruppo, numericamente esiguo ancora, di fascisti francesi (francistes) fu la sola a mettere in causa il regime democratico-repubblicano. Sull’altra sponda soltanto i comunisti, in formazioni limitate, rappresentavano una forza militarmente organizzata a scopo rivoluzionario. Nemmeno la commissione Stavinsky poté fino ad oggi accertare quelle spaventose complicità politiche e parlamentari di primo piano che la stampa aveva segnalato. Ben peggio n’esce l’amministrazione pubblica con funzionari complici, compiacenti o deboli. E tuttavia l’ira del pubblico francese continua a volgersi contro il Parlamento. Ciò avviene non solo perché dietro le criminose compiacenze dell’amministrazione s’indovina più che non si possa dimostrare l’intervento dei deputati o la pressione politica dei partiti; non solo perché in uno Stato ove il Parlamento è tutto, diviene naturale che di tutto esso sia reso responsabile, ma perché la questione del parlamento presisteva all’affare Stavinski ed essa è anzi la questione vera che supera tutte le altre a cui tutte le altre vengono, a torto o a ragione, riferite. Al governo, cioè al parlamento che governa, viene anzitutto ascritta la colpa della crisi economica. Un ex sottosegretario di stato e deputato parigino chiamato a deporre avanti la commissione parlamentare dichiara: «Les troubles dans Paris ont éclatés à la suite de l’affaire Stavinski. Le motif aurait pu être autre chose. En réalité nos masses citadines souffrent cruellement de la crise et du chômage, les fonctionaires sont mécontents. Tout peut être motif à exprimer ce mécontement. J’ai reçu une lettre de reproches, j’ai convoqué son auteur, et il m’a dit qu’il n’avait pas vu de mitrailleuse, alors qu’il en parlait dans sa lettre et qu’en réalité une seule chose lui importait: comment il pourrait élever sa petite famille, mettre ses économies à l’abri des forbans et ce que le Parlement entendait faire pour qu’il pût réaliser ce programme». Caratteristica fu anche la deposizione di un altro manifestante, rimasto ferito al ponte della Concordia. – Perché avete «manifestato»? – domanda il presidente. – Non appartengo a nessun partito – risponde l’interrogato, – ma «je pouvais protester car je payais 700 francs en 1914 et 14.000 francs en 1927. Vous comprenez que nous ne soyons pas contents». Il Parlamento sovrattutto è accusato d’impedire la costituzione d’un governo stabile. Trentun ministeri dopo l’armistizio, sei dopo le ultime non lontane elezioni generali. I deputati del centro e della destra dovrebbero qui condividere la colpa con quelli di sinistra, perché i destri hanno ostinatamente votato contro i radico-socialisti, come questi alla lor volta hanno fatto cadere Tardieu. Ma i deputati «nazionali» giustificano la loro tattica intransigente col dimostrare illogica e perniciosa alla Francia l’alleanza dei radicali coi socialisti, e tutta la loro tattica mira a combattere questi ultimi e ad impedire che godano i vantaggi d’un partito governativo, senza le responsabilità. Comunque, chi sta fuori non bada tanto per il sottile: vede gli effetti e chiede i rimedi. Quali? I combattenti dell’Union fédérale, la quale raggruppa circa un milione di soci, hanno incaricato un comitato di elaborare un piano «de restauration de l’autorité gouvernementale dans le cadre des institutions républicaines et parlementaires», il quale piano dovrebbe comprendere l’inserzione delle forze economiche nazionali nella rappresentanza parlamentare. Come ha spiegato il presidente, si vorrebbe una «chambre consultative économique». Nel parlamento politico una riforma del regolamento dovrebbe rendere più stabile il presidente del Consiglio, coll’esigere che un voto di sfiducia debba essere appoggiato da due terzi dei deputati presenti. Altre riforme su questo piano dovrebbero rendere più durevole e più efficace l’autorità governativa. Tuttavia conclude il presidente che è gran mutilato e professore universitario: «Les Français devront donc se garder de compter sur des interventions miraculeuses, répudier tout romantisme et chercher des solutions qui ne seront pas, sans doutes, des solutions de prestige, mais qui pourront être salutaires». Sulla stessa direttiva marcia l’Union nationale des combattants, forte anche essa di circa 1 milione di aderenti ed il cui presidente Lebecq ebbe gran parte nelle dimostrazioni del febbraio. Mentre scriviamo, l’Unione ha radunato il suo consiglio nazionale, nel quale si dovrà fissare un programma politico. Esso sarà forse – prevede il Lebecq – più moderato di quello dell’Union fédérale, troppo sindacalista questo, a parer suo. In ogni caso, afferma sempre il Lebecq: – «Nous sommes très loyalistes à l’égard des institutions démocratiques de la France. Nul, à ce propos, ne se trompe sur nos mobiles». Le tendenze degli ex combattenti collimano dunque nella sostanza colle riforme proposte dai parlamentari del centro ed anche della sinistra, e formulate virogosamente nel libro, testé uscito, di Tardieu . Dopo l’entrata di quest’ultimo nel governo ha preso la testa della campagna propagandista il suo consenziente Paul Reynaud. Affermava egli pochi giorni fa ad Angoulême che la riforma più urgente dovrebb’essere quella elettorale. La Camera presente dovrebbe votare lo scrutinio di lista colla proporzionale, per liberare i radicali dalla necessità di ricorrere nei ballottaggi all’appoggio dei socialisti, poi dovrebbe sciogliersi e sottoporsi a nuovi comizi. La nuova camera appena eletta, dovrebbe andare a Versailles per riformare la Costituzione. La riforma dovrebbe portare ad una maggior stabilità ministeriale, secondo le note proposte di Tardieu. L’oratore rifugge invece dai mezzi che conducono alla guerra civile … «Tous ceux qui croient encore que la liberté peut et doit survivre, en France, tous ceux qui savent que la dictature implique une surveillance policière intolérable au tempérament national, ne s’uniron-t-ils pas pour opérer, dans la légalité, la révolution morale et politique qui s’impose à nous comme aux autres peuples?». Egli spera che l’idea della solidarietà nazionale vincerà l’idea classista perché purtroppo la crisi economica va proletarizzando anche la borghesia: «La bourgeoisie marche rapidement à la ruine. Des entreprises s’effondrent, la fortune, qui signifiait autrefois stabilité, signifie aujourd’hui pour beaucoup angoisse. C’est pourquoi de solidarité nationale l’emportera sur l’idée de classe». Né si creda oramai che la sinistra neghi la necessità di rinnovare l’istituto e i costumi parlamentari e governativi. Lo stesso partito radicale ha messo allo studio la questione della riforma dello Stato ed un suo deputato venne eletto presidente della commissione di riforma nominata dalla Camera. Molte forze dunque lavorano per la riforma costituzionale e per le vie legali. La stessa questione sindacale non potrà venir sorpassata, quando a sinistra ancora lo stesso Paul Boncour riconosce la necessità di organizzare economicamente la nazione francese. «Où est la nation économique? On la tente aux Etats-Unis, en Italie, en Allemagne, par des procédés bien différents et que j’apprécie différemment, vous le supposez. Le plan de Man l’offre à la Belgique. En France, dans notre France démocratique et qui entend le rester, où est l’effort de la démocratie pour organiser l’économie?». Abbiamo tracciato così, citando discorsi e interviste, la linea di riforma, su cui tende a muoversi gran parte della società francese, per superare la crisi dello Stato. Ma potrà quest’operazione svolgersi pacificamente? Le lotte asprissime delle fazioni, le pregiudiziali di destra e di sinistra contro l’essenza del regime democratico, lascieranno tempo e possibilità di riforma alle forze dell’attuale sistema? Quasi ogni cambiamento è avvenuto in Francia a mezzo di una rivoluzione. Anche oggi non mancano sintomi inquietanti. Gli estremi si accusano a vicenda di cospirazione armata contro il regime. I socialisti, abbandonati dai radicali, si appressano ai comunisti e già parlano di squadre. Léon Blum scrive che non si tratta di gente armata, di formazioni paramilitari, ma di costituire in seno alle sezioni del partito «des groupes de défense». È la traduzione letterale del Schutzbund austriaco! Un altro capo socialista di provincia, citato dal Temps, scrive che «di fronte a gente armata fermamente decisa ad assassinarci e a ridurre il popolo a schiavitù» bisogna costituire dappertutto «des fortes milices, organisées methodiquement et militairement». Ecco che anche in Francia certe formazioni di destra giustificano la loro esistenza colla preesistenza delle centurie comuniste e alla loro volta i socialisti vogliono giustificare il loro squadrismo colla preesistenza delle squadre di destra. Il problema delle milizie entro lo Stato democratico s’imporrà in misura decisiva anche allo Stato più individualista del mondo? Impossibile far previsioni. Ma fra tante, due cause già si vedono che ci farebbero pendere per l’affermativa. L’una sta nel panico che, specie dopo la repressione viennese, ha preso il socialismo internazionale. La rivolta di Vienna viene esaltata come una resistenza eroica, simbolo e faro per i posteri. Tutto il romanticismo rivoluzionario risorge insopprimibile. Meglio battersi come a Vienna che soccombere vilmente come a Berlino. Questo panico e questo romanticismo sembrano scuotere perfino il vecchio socialismo parlamentare del Belgio. Come sarà facile la vampata in Francia, terra classica della rivoluzione e della comune! L’altra causa può essere d’origine esterna. Molti francesi pensano che dalla dittatura di Hitler, la Francia non possa salvarsi che con un governo dittatoriale e che alle Sturmabteilungen nazionalsocialiste occorra opporre formazioni paramilitari francesi, le quali, creato all’interno un fronte unico, senza inquinamenti internazionalisti, diano alla patria verso l’estero quella sicurezza che non è possibile d’ottenere coi patti ginevrini. 