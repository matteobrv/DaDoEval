No, non è vero che «in principio fosseil fatto»! Quest’aforismo faustiano venne riesumato dalla rivoluzione hitleriana per giustificare l’azione rapida e risolutiva che, una volta compiuta, s’impone comunque al mondo. Ma è vero invece che in principio era il verbo, l’idea, il pensiero. Come mai gl’hitleriani che pur affermano di fronte al materialismo marxista il primato dello spirito, non hanno avvertito che bisognava tener conto della mentalità degli altri? Il problema psicologico prevale sulle questioni economiche e tecniche. Anche il disarmo è in prima linea un disarmo morale. Hitler l’ha oggi compreso quando nei discorsi e nelle interviste (vedi Daily Mail) afferma «di non aver ancora incontrato un solo ex-combattente che desideri il rinnovarsi degli orrori di quei quattro anni e mezzo» e aggiunge: «Credete che noi alleviamo la nostra gioventù, la nostra sola speranza avvenire, per farla mitragliare sui campi di battaglia?». Ci si domanda perché a pronunciare queste assennatissime parole si dovesse attendere proprio il fallimento della conferenza! Come mai dichiarazioni simili non sono venute a schiarire l’atmosfera prima che il Times avesse a scrivere, a conclusione di una lunga serie di osservazioni e rilievi, fatti durante l’ultimo periodo: «[…] Gli altri paesi non sono affatto convinti, perché nella Germania di oggi si fa troppa scuola di violenza, col pericolo di suscitare nella massa del popolo una specie di febbre pericolosa. Nessuno vuole offrire spontaneamente armi ad un paese che si trova in simili condizioni di spirito?». Anche oggi, dopo il gesto germanico, chi deciderà del prossimo avvenire sarà lo spirito, del quale i popoli si nutriranno. Se la Società delle nazioni verrà paralizzata e i singoli Stati ripiegheranno su se stessi, la cupa atmosfera, piena di sospetti incontrollabili, che gravò sopra l’Europa, alla vigilia della grande guerra, ci avvolgerà di nuovo, come una foschia, dalla quale ogni momento si potrà attendere lo scoppio del fulmine. Perciò noi cattolici, che pur sappiamo le origini umanitaristiche della Lega ginevrina e non siamo ciechi ai difetti del suo funzionamento, ripetiamo ancor oggi le parole pronunciate da mons. Seipel in Notre Dame di Ginevra il 14 settembre 1930 : Stiamo appena agl’inizi di qualche cosa di grande e necessario e desideriamo con tutto il cuore che esso diventi un organismo perfetto, atto ad assicurare al mondo la pace. Questo desiderio vogliamo alimentare e diffondere nei nostri paesi, perché da essi rifluisca di nuovo verso Ginevra in una volontà sempre più forte di costruire la pace e la federazione dei popoli. Si legge con vero sollievo nella Vie Intellectuelle di fine settembre un articolo che risponde trionfalmente alle obiezioni di quei «realisti» i quali vedono nei fatti recenti la conferma del loro diffidente pessimismo. Ecco le conclusioni della rivista cattolica francese: «1. Il disarmo morale, da noi preconizzato, resta la vera dottrina, con questa riserva che non conviene indebolire lo spirito pubblico riguardo ad eventualità che esigerebbero energie pronte. 2. Noi abbiamo desiderato una limitazione della sovranità statale in favore della società internazionale. Così facendo, abbiamo lavorato a provvedere delle sue conseguenze giuridiche e politiche l’unità essenziale degli uomini e sovrattutto la loro unità nel Cristo […] toccherebbe proprio a noi, cristiani, preti, religiosi di vedere di mal’occhio l’organizzazione del genere umano, sotto il fallace pretesto della sovranità nazionale, la cui relatività ci salta agli occhi, quando pensiamo alla fraternità essenziale, alla croce dominante tutta la terra, alla Chiesa e all’eucarestia?». Così un’autorevole voce cattolica al di qua del Reno. Auguriamoci che anche al di là i cattolici tornino in grado di far sentire la loro. Certo i telegrammi di adesione ch’essi mandano al cancelliere, oltre che alla pace interna vogliono servire anche ad incoraggiarlo nei propositi di pace e di collaborazione coll’estero. La repubblica spagnola nacque il 14 aprile 1931 fra grandi speranze . Si pensava infatti ad una repubblica liberale ed onesta, aperta a tutti, gelosa dell’ordine e della giustizia sociale. Perché si arrivò invece alla repubblica giacobina e socializzante? Alcalà Zamora dopo l’elezione della costituente, trovatosi a capo di una pattuglia invece che di un battaglione, come aveva sperato, deplorava nel Ahora (1 nov. 1931) che la gente d’ordine, contro il suo evidente interesse, avesse pugnalato i moderati nella schiena. Ma la «gente d’ordine», a parte i monarchici, i quali speravano e sperano in un ritorno del regime tradizionale, diffidava di quei moderati che, fin dal «patto di S. Sebastiano» , si erano compromessi troppo a fondo colla socialdemocrazia. Comunque, nelle Cortes costituenti, lo sfiancamento dei moderati, la discordia tra i liberali di sinistra (Azaña) e i radicali (Lerroux), la paralisi della destra agraria per la questione del regime diedero ai socialisti una prevalenza che non corrispondeva in nessuna misura al centinaio di voti che potevano offrire. Sotto questa costellazione, auspice la massoneria, rappresentata da Azaña, si maturò la repubblica giacobina. Il governo provvisorio di Zamora aveva messo assieme una commissione di giuristi e di avvocati per elaborare la costituzione. Ne era uscito un progetto che prevedeva, accanto alla Camera, un Senato e attuava la separazione fra la Chiesa e lo Stato, senza persecuzioni. I sinistri ne furono irritatissimi ed appoggiati da Macia che voleva assicurata nello statuto fondamentale l’autonomia della Catalogna, ottennero che dello statuto si occupasse un comitato parlamentare. E qui nacque la repubblica giacobina, con larghe striature rosse. La Camera cominciò col deliberare all’art. 1 che «la Spagna è una repubblica di lavoratori», e bisognò che il giorno dopo intervenisse Alcalà Zamora per farvi aggiungere: «di tutte le classi». Si votò poi che «la repubblica spagnola costituisce uno Stato di tendenza federativa che rende possibile l’autonomia delle regioni e dei comuni». I Catalani ne approfittarono per fissare un proprio statuto, il quale prevede che la generalità di Barcellona (composta di un presidente, un consiglio esecutivo e un parlamento regionale) governi e legiferi nelle provincie di Barcellona, Gerona, Lerida e Tarragona per tutto quello che non riguardi i trattati, le dogane, l’esercito, la moneta, le poste e telegrafi. Dopo alquante attenuazioni, sotto Azaña lo statuto catalano finì per diventar legge dello Stato, mentre quello presentato dalle provincie basche e dalla Navarra venne respinto a priori, col pretesto che regolava i rapporti colla Chiesa. Poi si aggiunse la lotta anticlericale. Si ricorderà il dibattito famoso inaugurato con un discorso perfido del socialista Fernando de los Rios , ministro della Giustizia e terminato colle dimissioni di Zamora in seguito al voto sull’art. 24 dello statuto, che abolisce ogni spesa di culto, scioglie la Compagnia di Gesù, sottopone al controllo gli altri ordini e fissa il principio: «I beni degli ordini religiosi potranno essere nazionalizzati» . Con Zamora lasciano il governo Maura , Sanchez Guerra , Ossorio y Gallardo . In questo momento i 51 deputati baschi ed agrari che sotto la guida di Gil Robles avevano finora sostenuta fieramente la lotta, abbandonano la Camera, per non essere comunque complici della Costituzione che si voterà. Ma ecco che le loro speranze vengono interpretate come una minaccia al regime; Zamora accetta la presidenza dello Stato, rinunzia alla campagna revisionista che aveva già preannunziato, onde non confondersi «coi nemici della repubblica» e la Camera, sotto il ministro Azaña, cade più che mai in dominio dei socialisti. Con soli 140 voti contro 93 si rifiuta il sistema bicamerale e con 136 contro 109 si respinge qualsiasi corpo consultivo che il progetto prevedeva. Niente Senato dunque, niente Consiglio di Stato: sovrana sola un’unica Camera, con un presidente della Repubblica, il quale non potrà sciogliere le Cortes che due volte nel suo sessennio: un sistema parlamentare quindi più spinto ancora di quello francese, senza i contrappesi consigliati dalla buona pratica costituzionale. Due tentativi insurrezionali tentarono di scuotere la mal rassodata compagine: uno anarchico-sindacalista, terminato col massacro di Casas Vièjas e un altro di destra, terminato colla condanna di alcuni generali ed alcuni aristocratici. Azaña represse ogni tentativo valendosi di una legge eccezionale «per la difesa della repubblica», la quale prevede il confino, la soppressione dei giornali, multe ed altre più severe sanzioni. I liberali puri alla Unamuno e Ortega y Gasset se ne scandalizzarono. E tuttavia la repressione fu così poco conseguente e radicale che i giornali, i circoli, i partiti avversi al regime sono ora più forti di prima. Ma intanto anche l’aureola libertaria che aveva dato gloria e fortuna ai nemici della dittatura, svaniva. Contrariamente alle speranze dei fuorusciti monarchici bisogna ammettere invece che le finanze, spagnole si trovano in condizioni migliori di quelle di molti altri stati europei. Non si può dire che il governo repubblicano abbia sperperato. Il bilancio del 1932 si chiuse in attivo. I capitali rifugiatisi all’estero nel momento della rivoluzione, ritrovarono la via del ritorno. Il notevole passivo della bilancia commerciale, che pesò con tanta gravezza sulla peseta, è ora ridotto a 75 milioni di peseta oro. Ma in economia ciò che viene più rimproverato al governo socializzante di Azaña è la «ley relativa a la riforma agraria» del 15 sett. 1932 e, più ancora, il modo della sua applicazione. La legge «si propone il collocamento delle famiglie di agricoltori che soffrono per l’ingiusta distribuzione della proprietà agraria e per le tradizionali deficenze nell’esercizio dell’agricoltura». Scopo sanissimo dunque, né si può dire che la legge sia nelle sue basi fondamentali collettivista. Si tratta di espropriare dei latifondi, ma di regola si prevede l’indennizzo e nella maggior parte dei casi si tende al parcellamento, cioè alla costituzione della piccola proprietà, non alla gestione collettiva. Senonché il testo di legge, come fu votato dalla Camera è un laborioso compromesso fra socialisti e … borghesi, i quali ultimi, salvato alla meglio il principio della proprietà, hanno poi permesso che i socialisti si assicurassero nell’esecuzione parecchie clausole di possibilità collettiviste. Ma la sventura maggiore per i promotori della legge è che la campagna elettorale sia chiamata a giudicarne, quando si è appena iniziata la sua applicazione. Il governo già nel 1931 aveva promesso che si sarebbero collocati 70 mila contadini all’anno. Realtà di oggi, scrive il Debate: «Ní un solo campesino asentado! Ní un solo pedazo de tierra catregado… a los campesinos. Los han engañado!». Ed ecco che la questione agraria si unisce a quella religiosa, a quella scolastica ed a quella unitaria per costituire un blocco formidabile contro i giacobini. Se fossimo in un regime consolidato, potremmo senz’altro prevedere che questo blocco costituirà il governo di domani. Senonché dietro tutte le discussioni torreggia nell’ombra la pregiudiziale del regime. Si parla per Madrid di una candidatura antimarxista. Benissimo; commenta la liberale moderata Ahora; ma «la lotta contro il predominio socialista diventerà efficace solo entro l’orbita del regime». Le destre, com’erano rappresentate nel gruppo parlamentare della minoranza agraria, hanno costituito un blocco unico che comprende le organizzazioni «tradizionaliste», la C.E.D.A., cioè la Confederazione spagnola delle destre autonome e la «Renovación Española» . Nel manifesto esse dichiarano, «senza pregiudizio dell’ideale particolare di ogni organizzazione», di voler unirsi per ottenere: a) la revisione della legislazione laica e socializzante; b) la rappresentanza degl’interessi agrari; c) l’amnistia. Il cattolico Gil Robles è il campione di questo blocco, il quale è appoggiato ovunque dalla cattolica «Acción popular». Evidentemente, rebus sic stantibus, non si poteva far meglio. Ma è ben difficile in una lotta elettorale vincere trionfalmente, come si dovrebbe vincere, quando non si può spiegare al vento la propria bandiera. Una lotta politica è dominata per forza dalle pregiudiziali politiche. Lo seppe de Mun, prima del ralliément , quando alle sue proposte di riforma sociale si rispose dalla maggioranza della Camera francese che dei monarchici non ci si poteva fidare. Ci fu infatti chi ritenne di poter ripetere ai cattolici spagnoli i consigli di Leone XIII e il monito di non lasciarsi ricacciare sui margini della repubblica: ma è d’uopo convenire che la situazione è diversa. Allora si trattava di evitare il giacobinismo ed in Spagna esso è già in atto; in Francia la repubblica era vecchia di vent’anni ed il conte di Chambord era già morto, mentre in Spagna l’esperimento repubblicano fa i primi passi, e il re, divenuto unico candidato della restaurazione monarchica, è pronto ad ogni richiamo. Come persuadere un seguace della gloriosa monarchia spagnola della vitalità della repubblica, dileguatasi anche nel 1873, come neve al sole? S’aggiunga che oggidì il contrasto è più profondo ed investe l’essenza stessa del regime parlamentare. Il manifesto della «gioventù spagnola» di destra (J.A.P.) ha cura di avvertire che non spera la risoluzione dei problemi spagnoli da un possibile trionfo parlamentare in un sistema «inorganico trasnochado»; la stessa «Acción popular de Asturias» trova discutibile se il parlamentarismo sia «el medico adecuado para la gobernación de los pueblos» e il Debate afferma autorevolmente che «il parlamento moderno ispirò quasi sempre al popolo spagnolo profonda indifferenza, salvo momenti di amena curiosità». Nessuna meraviglia che a tali riserve corrisponda dall’altra parte della barricata l’allarme dei repubblicani e il tentativo dei socialisti di approfondire ancora più le decisioni dei conservatori, facendo passare per «fascismo» tutto quello che non è conciliabile colla vecchia maggioranza. Tuttociò andava premesso per concludere che il verdetto del 19 novembre non sarà omogeneo e completo né per quanto riguarda le leggi antireligiose, né i problemi sociali, giacché dallo sfondo influisce, confessatamente o no, il problema del regime. I radicali di Lerroux (centro sinistro) confidano in un aumento notevole dei loro mandati e così sperano di crescere gli aderenti di Maura e Zamora (centro destro). Se anche la destra agraria farà, come si ritiene, dei progressi notevoli, la fase giacobina della Repubblica avrà finito i suoi giorni, e la revisione della costituzione verrà all’ordine del giorno. Ma le incognite sono molte. Questa volta vanno a votare anche le donne , più numerose degli uomini. El Liberal scrive che la donna non «voterà contro la repubblica» la quale la ha «liberado» col divorzio e coi diritti civili. Noi speriamo che la donna spagnola riaffermi che la sua libertà e la sua dignità sono garantite anzitutto e sovrattutto dai principi non perituri del matrimonio cristiano. 