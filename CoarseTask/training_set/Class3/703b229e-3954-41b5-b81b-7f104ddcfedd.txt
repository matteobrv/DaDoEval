Nell’azione della Germania bisogna distinguere il fine e il metodo. Il fine è l’eguaglianza giuridica, cioè la parità di trattamento anche nelle questioni militari. Questo fine fu la mèta di tutti i governi tedeschi del dopo-guerra ed è l’aspirazione unanime del popolo tedesco. A questa mèta ci si andava accostando anche nei convegni internazionali: si era già ammesso da tutti il principio e c’era l’impegno anche di attuarlo, purché venisse compensato dalla partecipazione della Germania ad un sistema di patti di sicurezza imperniati sul patto fondamentale della Società delle Nazioni. Ma il metodo per raggiungere il fine fu diverso, a seconda dei governi che diressero la Germania. Fino a Brünning i tedeschi agirono secondo i principi di una graduale evoluzione, che di anno in anno andava liberandoli dai pesi e dalle «discriminazioni» del trattato di Versailles. Fino a Brünning tutti i governi, di destra, di centro e di sinistra pur chiedendo di essere prosciolti, affermarono il loro buon volere di osservare le clausole del trattato. Brünning si liberò delle clausole economiche, non rinnegando l’impegno firmato dalla Germania, ma dimostrando l’impossibilità di attuarlo. Era il metodo buono, il metodo efficace che aveva guadagnato alla Germania molte simpatie. Adolfo Hitler prescelse tutt’altra via in nome del prestigio e del «punto d’onore» della Germania. Molti, anche fuori della Germania – basti ricordare l’Italia ed il suo governo – hanno combattuto certe imposizioni del trattato o come ingiuste o come inefficaci e tutti sono persuasi che una pacificazione non è possibile senza l’eguaglianza. Ma questi stessi sentono la necessità inderogabile che il mondo civile sia legato dalle norme supreme del diritto anche nei rapporti internazionali. C’è ancora una volta una questione morale che caratterizza, che controsegna la questione politica: quella che avendo aperto all’Europa del dopoguerra la via, più o meno facile, più o meno faticosa delle intese e dei patti, si trova oggi nuovamente rovesciata nei procedimenti unilaterali, nei colpi di sorpresa e di forza, nei «fatti compiuti»; di tutto ciò in una parola che ha costituito in ogni tempo le premesse dei più dolorosi conflitti. L’insistenza della crisi economica del Belgio dovuta allo sviluppo eccessivo della produzione industriale e alla chiusura degli sbocchi del suo commercio, è causa di un malessere profondo che scuote tutti partiti e tutte le tradizioni. In un primo periodo il partito che soffrì più fu il socialdemocratico che non rivediamo al potere dal 1928. Ne soffrì maggiormente perché la crisi colpendo sopra tutto i salariati industriali ne esasperò i sentimenti politici spingendoli verso le idee del sindacalismo rivoluzionario; e ne sofferse anche perché il dissesto economico coincise colla rapida decadenza del socialismo europeo, culminata nel crollo del marxismo tedesco. Anche il vecchio Vandervelde comprese che bisognava rinnovarsi o perire, che l’antica tattica dell’attendere il crollo del capitalismo dalla sua stessa degenerazione non esercitava più alcuna attrattiva e che per opporsi risolutamente ai movimenti «fascisti», bisognava prendere a prestito il loro attivismo dinamico. In questo momento i socialisti belgi ebbero la fortuna di trovare il loro nuovo profeta in Enrico de Man . Prima della guerra il de Man era un giovane e brillante oratore del partito socialista che si distingueva per il suo attaccamento al marxismo ortodosso. Venuta la guerra, de Man si batté valorosamente e nelle meditazioni della trincea subì anche egli come tanti altri un profondo mutamento intellettuale del quale ha lasciato traccia nel suo opuscolo «La lezione della guerra». Come tanti altri egli finì di credere che le condizioni economiche della produzione siano fattori principali della storia e che il movimento socialista sia fatalmente provocato dalla crescente miseria del proletariato. Comprese invece tutta l’importanza del sentimento nazionale, tutta l’influenza delle idee forza e tutta l’importanza dell’azione volontaristica individuale. In un primo tempo i socialdemocratici alla Vandervelde lo trattarono con diffidenza e lo tennero in quarantena come sospetto di eresia, per cui Enrico de Man accettò una cattedra universitaria a Francoforte ove pubblicò le sue opere: «Al di là del marxismo» e «La gioia del lavoro» . Questo rinnovato studio del marxismo e la situazione economica, portarono il de Man a tentare una palingenesi del sistema marxista, capace di risollevare la morale del partito e di ridonare coesione alle varie correnti che in esso si combattono. Ed ecco il famoso «Piano di lavoro» . Il Plan du Travail non è però una disquisizione teoretica e non mira a trasformare la dottrina socialista, è invece una trasformazione dell’azione del partito socialista, dei suoi metodi e della sua politica. Il partito operaio belga (P.O.B.) nel suo congresso del Natale 1933 accolse questo piano come un’àncora di salvezza. Infatti esso nelle sue motivazioni generali non rinnega le vecchie dottrine e nelle sue finalità ultime riconferma il concetto generale della socializzazione e dell’abolizione delle classi, soddisfa quindi i veterani del partito che credono così di marciare sempre nella vecchia direzione. Ma il piano nella sostanza è un complesso di misure e provvedimenti economici che vengono presentati come immediatamente attuabili senza guerre civili e catastrofi sociali, sovrattutto come un intervento energico ed efficace per combattere la crisi e la disoccupazione. Gli attivisti vi vengono dunque attratti dalla speciosità di un dinamismo riformatore che affronta i mali sociali collo spirito risoluto del combattente che ha fatto la guerra. Il piano de Man rappresenta per il socialismo il mezzo di riprendere la marcia in avanti ed ecco perché esso trova ammiratori e seguaci anche nel socialismo francese e spagnolo. Esso esercita anzi la sua attrattiva anche su non socialisti e perfino su un gruppo di cattolici. L’autore del progetto si è preoccupato di disarmare tutte le diffidenze e tutte le ostilità. Egli ha creato un programma di governo che per essere realizzabile nelle attuali situazioni della società belga avrà bisogno della cooperazione di parte dei liberali e parte dei cattolici. De Man si proclama rispettoso delle libertà democratiche e delle istituzioni parlamentari, dichiara la Costituzione inviolabile e d’altro canto, condannando l’anticlericalismo tradizionale della socialdemocrazia, afferma che il suo piano s’occupa soltanto di riforme economiche e non tocca né le idee né le istituzioni religiose. Qual meraviglia che alcuni giovani cattolici desiderosi di superare i conflitti scolastico religiosi che hanno dominato fino alla guerra la politica belga, prestino facile orecchio a questa sirena di pace? Ma qual’è dunque il contenuto economico e politico di questo nuovo piano? Riportarne il testo sarebbe annoiare i lettori, riassumerlo non è facile . Oggetto del piano è la trasformazione economica e politica del paese e consiste nell’instaurare un regime di economia mista che comprende accanto ad un settore privato un settore nazionalizzato: la nazionalizzazione si estende all’organizzazione di credito, (banche) e all’industrie-basi; consiste inoltre nell’attuare un vasto programma di lavori pubblici per riassorbire la disoccupazione; infine tende a realizzare una riforma dello Stato e del regime parlamentare «che crei le basi di una vera democrazia economica e sociale». Un commissariato finanziario nominato dal parlamento presiederà all’organizzazione del credito e alla sua distribuzione. Le principali industrie e i trasporti verranno organizzati come servizi pubblici. Tutte le altre branche dell’economia appartengono al settore privato e il nuovo regime proteggerà tutte le attività economiche nelle quali sussistono l’unità della proprietà e la diretta conduzione dei mezzi di produzione (artigiani, contadini, piccoli proprietari ecc.). Il risparmio individuale sarà considerato come una forma legittima di assicurazione contro i contraccolpi economici e la legislazione sull’eredità non imporrà che i freni necessari per impedire la ricostituzione di un’oligarchia finanziaria ereditaria. Il piano prevede a questo punto la creazione di un Consiglio economico, il riconoscimento dei sindacati, le commissioni paritetiche, i contratti collettivi obbligatori, il minimo di salario. Un «Bureau d’études sociales» studierà «la possibilità d’orientare queste realizzazioni in vista di un piano quinquennale che comporterà un aumento della capacità di consumo d’almeno il 50% in 3 anni e del 100% alla fine del quinto anno». L’ultimo capitolo tratta delle riforme politiche che consisteranno nell’abolizione del senato, nella creazione di un’unica camera a suffragio universale assistita da consigli tecnici consultativi. Recisamente si afferma che l’esercizio delle libertà costituzionali sarà pienamente garantito a tutti i cittadini e che onde evitare i pericoli dello statalismo, i consorzi economici incaricati dal governo di dirigere l’economia saranno più che possibile autonomi. Il piano è innegabilmente molto abile e cerca di disarmare in antecedenza le grandi obbiezioni di principio che si oppongono al socialismo; ma è anche vero che esso è troppo generico. In realtà, a ben considerarlo, non si tratta di un piano, cioè di un complesso di provvedimenti concreti saggiati dalla esperienza, ma piuttosto di un programma, di indicazioni, di finalità, di metodi. La parte economico finanziaria ha sollevato le maggiori obbiezioni. A ragione si prevede che la nazionalizzazione delle banche provocherebbe la fuga dei capitali, che la distribuzione del credito per mezzo di organi dello Stato condurrebbe a favoritismi e corruzioni, che nessuna garanzia è in vista perché la politica dei prezzi preconizzata dal piano possa anche venire attuata, tanto più che il Belgio per un quarto della sua produzione industriale dipende dall’estero, né si vede come la politica monetaria del de Man possa attuarsi senza l’inflazione e i danni che essa comporta. Altre obbiezioni hanno carattere politico. A parte le intenzioni dell’autore, il piano non ci condurrà a breve scadenza alla dittatura socialista? È l’obbiezione che più preoccupa il de Man, il quale ben sa quanto sia radicato il costituzionalismo belga. Tanto è vero che in un progetto ulteriore, elaborato dal socialista «Bureau d’études» sopra citato, si abbandona la proposta della camera unica e si insiste sulla assicurazione che i metodi democratici saranno salvi e il parlamento manterrà le sue prerogative. Tuttavia dopo queste dichiarazioni preliminari, il progetto prevede che il Consiglio dei ministri potrà nominare per decreto reale cinque commissari incaricati della nazionalizzazione del credito e dell’industria-base. Questo direttorio economico acquisterà di fatto un potere sempre più estensivo a cui il controllo parlamentare potrà porre un ben scarso freno. «In realtà, scrive Henry Nicaise nella “Cité Chrétienne” ,l’attaccamento alla democrazia parlamentare non è per i socialisti che un atteggiamento difensivo contro il capitalismo e il “fascismo” dei governi borghesi… Per coloro che sono attaccati ai valori della persona e della vera dignità dell’uomo, il regime della dittatura del proletariato è altrettanto odioso che il regime di dittatura capitalista… Per noi cattolici in particolare un governo socialista autoritario rappresenta la rovina di tutte le speranze della costruzione di una società cristiana». Ma i cattolici non possono limitarsi a respingere il piano e a criticarne le disposizioni. «Noi crediamo, scrive il Padre Arendt S. J. , quello stesso che in questi giorni di crisi venne con parecchi altri non parlamentari consultato dal Re, che l’umanità è arrivata a una di quelle grandi epoche che portano alla vita pubblica dei grandi cambiamenti. È vero che più urgente di tutti è la riforma dei costumi, ma non possiamo trascurare il cambiamento delle istituzioni e dobbiamo tentare, come lo augura Pio XI nella Quadragesimo Anno, di “creare un ordine giuridico e sociale che informi in qualche maniera tutta la vita economica”» . Sulla base dell’enciclica il Padre Arendt preconizza la riforma corporativa, nel senso però di guardarsi tanto dall’individualismo economico come dalla centralizzazione e dallo statalismo, badando sovrattutto ad assicurare la partecipazione di delegati dei salariati ai consigli di officina e ai consigli corporativi. Lo Stato veglierà affinché l’attività corporativa serva il bene comune; ma dovrà lasciare la più larga autonomia alle corporazioni. Il programma del Padre Arendt s’occupa anche della riforma dell’economia e della riforma bancaria, a proposito della quale egli respinge tanto la libertà assoluta come il direttorio del piano de Man e preconizza invece una legislazione sulle anonime e sulle banche che implica il controllo da parte degli azionisti, la responsabilità degli amministratori ecc. sulla scorta, com’egli dice, della vigente legislazione ungherese. Altre sue proposte riguardano la legislazione del lavoro, secondo il piano proposto dai sindacati cristiani e che noi abbiamo altra volta citato. Tutte queste riforme però, conclude il Padre Arendt, esigeranno parecchi anni di fatiche e di esperimenti. Intanto come stroncare immediatamente la crisi dei nostri giorni? «Nessuno ha ancora proposto dei rimedi efficaci, nonostante il gran numero di medici che pretendono di guarire l’economia ammalata. In realtà la crisi è il risultato di errori e di colpe delle quali non è possibile di eliminare rapidamente le conseguenze. I rimedi impiegati in certi paesi per guarire l’economia nazionale, stimolando l’attività di un organo, ne hanno paralizzato degli altri… Le barriere doganali, e i larghi crediti concessi alla finanza, all’industria e all’agricoltura, i grandi lavori intrapresi hanno avuto effetti buoni, ma anche effetti cattivi. Nessuno di questi espedienti ha messo fine alla crisi e molti l’hanno aggravata… Quello che si può fare agendo con prudenza e con calma è di raddolcire le sofferenze delle vittime della crisi e di facilitare il riadattamento dell’economia alle circostanze nuove…». Il nuovo governo è un governo planista? No, perché non ha in programma la nazionalizzazione delle banche e delle industrie basilari e molto meno le riforme politiche proposte dal de Man. Ma un proposito del Van Zeeland , quello di costituire un organismo centrale regolatore supremo del credito, può essere presentato agli elettori socialisti come un passo verso sinistra. In realtà è una misura imposta dalla crisi che lascia dietro di sé ogni pregiudiziale e ogni ideologia. Negli Stati Uniti e in Germania sono organismi simili che provvedono alla distribuzione del credito; in altri Stati invece sono arbitre le banche d’emissione. Nel Belgio oramai bisognava costituire un governo di salute pubblica, perché il panico, provocato anche dalla propaganda socialista, aveva devastato le banche. Ma certo incomincia anche nel Belgio, sotto la pressione della crisi, l’esperimento dell’economia controllata, nel quale converrà vedere fino a qual punto le dottrine liberali e i concetti dell’autonomismo organico dei cattolici sapranno imporre dei freni e dei limiti allo statalismo, rappresentato nel ministero specialmente dal de Man e dagli altri membri socialisti, che profittando di un momento di panico, hanno imposta la loro cooperazione. 