I rivolgimenti tedeschi sono così profondi ed hanno un’eco internazionale tanto vasta, che questa rubrica è costretta ad occuparsene quasi ogni quindicina. Lumeggeremo oggi le vicende del protestantesimo nel nuovo Reich. È noto che in ogni Stato germanico dalla riforma in qua il capo supremo della Chiesa del paese era il principe; né Bismarck, costituendo nel 1871 l’impero, era riuscito a creare la Reichskirche, invocata anche allora dai partigiani dell’unità. Crollato l’impero e scomparsi i principi, le 28 chiese degli stati si riorganizzarono democraticamente con un sistema parlamentare e con alla testa un sinodo elettivo. Nel 1922 tuttavia si riuscì anche a costituire una «federazione evangelica tedesca» , alla quale aderirono in un primo tempo tutte le «chiese» degli stati germanici, e più tardi anche le sette del protestantesimo tedesco estero (Austria, Brasile, ecc.). Le singole chiese rimangono libere e diverse non solo negli ordinamenti, ma anche nel contenuto dommatico del loro credo. Nel cuore di molti protestanti restava quindi conficcata come una spina la nostalgia verso un’unità della fede e degli spiriti. La questione continuava a venir dibattuta nelle varie riviste teologiche, ma la controversia rivelava l’esistenza di tre correnti principali: il nuovo luteranesimo che affermava la divinità della Chiesa, la teologia dialettica che la negava, ed infine la corrente storica, la quale proclamava che la «Chiesa visibile» nel senso del Vangelo vive nelle singole comunità cristiane . Ma ecco ora impadronirsi della questione il travolgente nazionalismo hitleriano. Nelle elezioni ecclesiastiche del passato autunno, i nazionalisti si presentarono come partito dei «cristiani tedeschi» e conquistarono la terza parte dei seggi, e a mano a mano che il loro movimento politico prevalse, più impetuosa si rivelò la loro volontà d’impadronirsi anche delle chiese per farne un blocco unitario. «Hitler chiama e la Chiesa deve rispondere all’appello», fu la parola d’ordine del loro ultimo Congresso a Berlino . In questo momento le vecchie direzioni delle chiese compresero che bisognava correre ai ripari e prevenire il pericolo d’una riforma imposta dallo Stato. L’allarme lanciato prima da una circolare dei pastori di Altona si fece generale . Il dottor Kapler , presidente in carica della «federazione evangelica tedesca» comunicava il 24 aprile d’aver preso l’iniziativa della riforma e d’aver nominato a suo fianco il «vescovo» luterano dello Hannover, Mahrerens , e il riformato dr. Hesse per preparare la costituzione di una nuova «chiesa federale germanica». Alcune settimane dopo (il 18 maggio) si annunzia che intanto si sono strette in una lega le chiese luterane – gradino secondo alcuni indispensabile, per passare poi ad unire le luterane colle riformate – e il 26 maggio finalmente il pubblico è sorpreso dalla pubblicazione di una nuova costituzione della «Chiesa evangelica tedesca unificata» . Il sinodo generale sarà parte cooptato, parte eletto dalle chiese. Alla testa starà un «vescovo del Reich» luterano coadiuvato da un ministero, nel quale saranno rappresentati anche i riformati. Il manifesto rileva quello che unisce le singole sette e tace su ciò che le divide. L’unione è formale, le differenze dommatiche rimangono, ma per affermare l’autonomia di fronte allo Stato si ricorre alla forma episcopale e dopo tanti anni, si torna a parlare di vescovi! Apparentemente nella riunione deliberativa il parroco militare Müller , capo dei «tedeschi cristiani», aveva aderito alla riforma; cosicché ancora la stessa notte dal 26 al 27, con una drammaticità che la stampa ignora ma che s’indovina, i dirigenti ecclesiastici passarono a designare il capo nel pastore Federico von Bodelschwing . I «cristiani tedeschi» avevano proposto il Müller, che ebbe solo 31 voti su 55 (11 chiese contro 13). Nello scrutinio finale votarono per Bodelschwing 91 delegati contro 8. Ma, ahimé, povero Reichsbischof! I cristiano-tedeschi gli dichiararono guerra, lo Stato prussiano si rifiuta – per quello che lo riguarda – di sanzionare la sua nomina, Hitler non lo riceve, il ministro dell’interno del Reich lo cita per affermare in suo confronto i diritti dello Stato e il 24 giugno finalmente si agisce e si decide. Il ministero prussiano scioglie giunte ecclesiastiche, sinodi e concistori e manda dappertutto commissari, in parte laici, in parte ecclesiastici. La decisione ebbe eco profonda. Lo si indovina dalle laconiche pubblicazioni di organi conservatori protestanti come la Kreuz-Zeitung. Alcuni corpi direttivi spodestati ricorrono al Tribunale di Lipsia, altri si rivolgono ad Hindenburg. Le autorità deposte ordinano preghiere; quelle commissariali impongono di pavesare le chiese. Non si sa quanti e quali pavesarono e quanti pregarono. Ma all’estero, si ha notizia della resistenza di un parroco di Rabenau in Schöneberg e di una vivace protesta della comunità del Getsemani in Berlino . Leggemmo anche nella Neue Zürcher Zeitung del 29 giugno la significativa lettera di «un protestante tedesco». «Migliaia di fedeli evangelici – dice la lettera – sono pieni di tristezza e stupore per quanto succede in Prussia. Involontariamente a molti protestanti s’impone oggidì il confronto colla Chiesa cattolica, la quale può andare avanti tranquilla ed indisturbata per la sua strada, e i cui vescovi nella loro recente pastorale hanno saputo dire una parola franca e severa, anche di fronte al nuovo Stato. Il paragone colla Chiesa evangelica è assai avvilente… L’attacco subìto in Prussia scuoterà dalle fondamenta la Chiesa evangelica; esso vi porta una scissura che col tempo può condurre alla dissoluzione…». Nel frattempo Hindenburg intervenne colla nota lettera al Cancelliere nella quale, dopo aver espresso le sue preoccupazioni per la libertà delle chiese, lo invitava a comporre il conflitto. Hitler ne diede incarico al parroco Müller, nominato sommo dignitario della Chiesa prussiana. È col suo consiglio che si pubblica ora come legge dello Stato la nuova «costituzione della Chiesa evangelica tedesca» . Se non c’inganniamo, questo testo rappresenta un compromesso. La Reichskirche – nome in realtà abbandonato – è una nuova facciata per lo stesso edificio formale e federativo che si chiamava prima Kirchenbund (Federazione). Le chiese degli stati rimangono indipendenti e quindi divise circa il credo e il culto. C’è in più il vescovo nominato dai corpi direttivi centrali e dai delegati delle chiese. Queste alla fine del mese dovranno eleggere le nuove cariche. I commissari quindi scompariranno, gli hitleriani arriveranno al comando per mezzo delle elezioni. Il nuovo capo verrà eletto il 10 novembre, nell’anniversario di Lutero, per il quale si spiega già una viva propaganda. Ma la questione rimane insoluta. L’unità spirituale dev’essere cercata nei cuori e nella fede: e qui il protestantesimo rimane avvinto nelle spire della sua contraddizione. Ci siamo abituati ad essere molto scettici di fronte alle notizie sulla Russia, perché i fatti hanno smentito le periodiche previsioni dei fuorusciti o perché ci siamo oramai convinti che 2 milioni e mezzo di comunisti, modernamente armati, hanno già fornita la prova di poter dominare comunque 160 milioni di uomini inermi. Ma questa volta le relazioni pubblicate nel Manchester Guardian da Garreth Jones , già segretario di Lloyd George, dopo aver visitate le regioni meridionali della Russia, le notizie fornite dal Times, le corrispondenze di Pierre Berland nel Temps; le pubblicazioni di Otto Schiller , esperto agronomo presso l’ambasciata tedesca in Mosca ed infine il manifesto testé comparso nei giornali di Evaldo Amende, segretario dei congressi delle nazionalità europee, che fu in Russia anche nel 1921, a capo della Croce Rossa estone, ci fanno ritenere che il sistema comunista si trovi lassù veramente in grossi guai. Com’era da supporre, si tratta di crisi agraria. Stalin aveva annunciato l’anno scorso di essere riuscito a «collettivizzare» già il 61% di tutte le terre coltivate, in 220.000 poderi collettivi e in 5.000 tenute granarie dello Stato. Il provvedimento che si estende a 100 milioni di uomini è veramente grandioso, scrive Otto Schiller, ma nell’attuazione quello che è mancato del tutto è stato il fattore uomo. Il governo ha incontrata la resistenza tenace del contadino, e deve ora ricorrere a misure draconiane. La raccolta del 1932 fu disastrosa anche per la ruggine e per le intemperie; mentre i mezzi di trasporto si trovavano decimati avendo i contadini macellato in massa le bestie da tiro, ridotte negli anni 1928-1932 da 70,5 milioni a 29,2. A stento si riuscì così a requisire la quantità necessaria ad alimentare le regioni settentrionali industrializzate e le città maggiori. Ma dove fa strage la fame è nei villaggi, spogliati per alimentare i centri industriali: qui, come riferiscono i corrispondenti dei giornali succitati e specialmente l’Amende, il quale ha raccolto una copiosa documentazione di testimonianze oculari, i contadini muoiono a centinaia di migliaia. Ma peggio si prevede per l’inverno. Il nuovo raccolto è scarso; la semina venne fatta male. Il Berland stesso dice di aver osservato «de blès clairsemés dans des terres labourées à la diable». Le previsioni dei tecnici sono fosche. Il governo ha perfezionato il suo sistema di requisizione, o, come si dice ufficialmente, di riscuotere il tributo in natura; un decreto del 10 giugno inasprisce la procedura. Si devono assolutamente rifornire le regioni industriali, poiché con esse sta e cade il regime bolscevico. Si prevede perciò che la fame flagellerà specialmente le regioni agrarie . Amende propone un’azione di soccorso internazionale, come quella di Nansen nel 1920 . Ma allora il governo bolscevico ammise la carestia: vorrà oggi confessare dopo tanti esperimenti un sì grave fallimento del sistema? Probabilmente no, perché la Izwiestia ha già smentito sdegnosamente l’esposizione dell’Amende. Vero, del resto, che si potrebbe parlare anche di fallimento mondiale, quando si pensi che mentre sul Volga si muore di fame, sulle rive del Tamigi si discute sul modo di ridurre del 20% la produzione granaria del Canada, dell’America settentrionale, dell’Argentina e dell’Australia. 