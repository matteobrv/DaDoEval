L’Unione cattolica di Friburgo. Il manifesto di Colonia – Il pensiero di Toniolo – Consensi e dissensi tra i cattolici sugli scopi e le funzioni della corporazione – Il problema politico – Contro l’individualismo liberista e il panteismo statale Nella fugace rassegna del capitolo precedente abbiamo visto che la soluzione corporativa si affacciò subito alla mente dei riformatori, appena sorto ed ingrossatosi il socialismo, dunque fra il 1860 e il 1870; e che fra l’Ottanta e il Novanta un piano completo di sistema corporativo venne a perfetta maturazione, per opera di alcuni sociologi cristiano-sociali di tutti i paesi. A Friburgo, nel 1884, l’Union catholique d’études sociales et économiques formulava sotto la presidenza di Mons. Mermillod, e dopo aver sentito La Tour du Pin per la corporazione agricola, il conte Breda per la corporazione industriale, il belga Helleputte per le professioni liberali e Medolago-Albani per il commercio, il seguente ordine del giorno: 1) «Il sistema corporativo è la condizione legittima di un buon regime rappresentativo e l’ordine professionale è la base normale dell’ordine pubblico; 2) Essendo la corporazione un’istituzione pubblica, essa dovrà avere i suoi rappresentanti nei consigli del Comune, della Provincia e dello Stato. Regnerà d’altronde la più grande varietà a seconda dei paesi, delle tradizioni storiche e dei bisogni degl’interessati, per quanto riguarda il modo di elezione, la composizione delle corporazioni e la proporzione nella quale esse saranno rappresentate nei differenti consigli del paese; 3) Il potere pubblico dovrà mantenere la buona armonia fra i vari gruppi sociali ed esercitare, senza sostituirsi al loro governo interiore, i suoi diritti di polizia, controllo e direttiva generale nell’interesse superiore della società». Vero è che Leone XIII nella Rerum Novarum non parlò poi né di sistema corporativo in senso economico-sociale, né di regime corporativo in senso politico e si limitò a raccomandare le corporazioni e le associazioni professionali in genere ai fini della pace sociale; ma poiché a queste corporazioni il venerando pontefice associava tante speranze di civile rinnovamento, i corporativisti si credettero autorizzati a dedurne che anche Leone pensasse allo svilupparsi di un complesso coordinato ed organico ed auspicasse un sistema, un regime corporativo, nel senso espresso ed invocato a Friburgo. Anche i giovani della scuola quindi si appassionarono all’argomento e vi consacrarono la penna e la parola. Eugenio Duthoit , l’attuale illustre presidente delle settimane sociali francesi, pubblicava nell’Associationcatholique del 1894 uno studio sul «modo di adattare il regime politico all’organizzazione corporativa della società». Egli proponeva che il Senato venisse eletto dai consigli corporativi regionali, consigli nominati alla lor volta dalle corporazioni libere e riconosciute, e che anche la nomina del Presidente della Repubblica fosse deferita alle Camere professionali dell’industria e della agricoltura. Nello stesso anno a Colonia un gruppo di notabili cattolici, con alla testa il parroco dottor Oberdorffer pubblicava un manifesto che si può riassumere nel seguente periodo: «La meta finale di ogni riforma cattolica è la riorganizzazione della società sulla base delle professioni, dotate di una propria autonomia amministrativa e autorizzate a rappresentare i propri interessi nei corpi legislativi». Nel commento poi l’Oberdorffer spiegava ancora più chiaramente: «Tutto l’edificio statale dovrà fondarsi sulle classi professionali. La costituzione dello Stato deve avere per base i corpi professionali;… il che avverrà o modificando il nostro Parlamento, o almeno creando accanto ad esso un corpo rappresentativo corrispondente». L’anno dopo ancora, a Vienna, Mons. Francesco Schindler , discepolo prediletto di Carlo Vogelsang e maestro di Mons. Seipel, nella sua «Questione sociale» proponeva quel disegno di restaurazione corporativa che la Reichspost ripubblicò ora, durante le recenti polemiche, per dimostrare che l’idea corporativa non è per i cristiano-sociali austriaci una merce d’importazione. Ma noi ricorderemo in modo particolare il nostro Toniolo, il quale riferendo al congresso cattolico di Bologna (1903) intorno all’organizzazione professionale, e pur ammettendo che i cattolici erano per intanto costretti ad occuparsi delle sole organizzazioni operaie, riaffermava fedeltà «all’antico ed immutato programma corporativo». «I cattolici suppongono – egli diceva – che le classi superiori si organizzino alla lor volta in sodalizi professionali distinti e con queste associazioni mirino a mettersi in rapporto costituendo per ogni centro o per ogni industria delle commissioni permanenti composte di eletti di ognuna delle due parti che si fronteggiano per mantenere sulla base della rispettiva autonomia un punto supremo di trattazione e definizione dei comuni interessi, attuando così al vertice pure attraverso Unioni professionali semplici le corporazioni miste». Già tre anni prima, alla svolta del secolo, Giuseppe Toniolo aveva pubblicato quel suo aureo libretto d’«Indirizzi e concetti sociali» che divenne poi il codice dei democratici cristiani e nel quale esponeva il suo piano di una democrazia organica. A pagina 168 leggiamo come in una visione profetica le parole seguenti: «… le quali classi verrebbero a costituire veri organi di carattere pubblico investiti di funzioni non solo economico-giuridiche (nella preparazione e stipulazione, ad esempio, del contratto di lavoro), civili e sociali (nell’opera di preparazione e di applicazione delle leggi sociali), ma anche politiche, poiché nulla è più naturale di questo che una volta ridata alle classi la forma di enti giuridici permanenti per gli ordinari scopi di tutelare e promuovere gl’interessi della classe rispettiva, questi stessi enti giuridici si rendano anche collegi elettorali per gli scopi politici». Sono queste le idee che ritorneranno in tutti i suoi libri e gl’insegnamenti che ripeteranno i suoi discepoli, fra i quali l’onorevole Boggiano-Pico, che in appendice ad un ampio studio sulla organizzazione professionale pubblicò anche un completo disegno di legge per la costituzione del Senato corporativo . Ma qui sorge spontanea la domanda: perchè tutti questi progetti non ebbero attuazione? Ove sono i frutti di questa innegabilmente ricca e svariata germinazione? I frutti furono le numerose organizzazioni professionali promosse dai cattolici di tutti i paesi, e che nel primo decennio del secolo ventesimo presero più comunemente il nome di sindacato, rispettivamente di Gewerkschaft. Non è qui il luogo di farne la storia . Aveva però ragione il Toniolo, quando nell’aprile 1915 scrivendo la prefazione ad un libro di G. B. Migliori sulle «organizzazioni professionali cattoliche» , dopo aver parlato del dilagante sindacalismo rivoluzionario e delle rovine che la guerra avrebbe portato oramai nel campo sociale si confortava, pensando al dopoguerra, in cui: «… non mancherà, io confido, chi rammenti, che in quella stessa trepida vigilia d’armi, stava di contro all’altra una dottrina ben altrimenti assodata, luminosa e confortatrice; la quale poteva additare come prova di sua efficace pratica, nei lunghi anni, quanti corsero da Ketteler a Leone XIII ed alla successiva propaganda fino a ieri, lo spettacolo di una genesi spontanea, vitale e diffusa, di ordinamenti operai cristiani in Germania, Austria, Belgio, Olanda, Francia…». Senonché anche in questo campo i cattolici rappresentavano una minoranza che seminava l’idea, ma non aveva la forza di farla maturare agli ordinamenti pubblici. Il potere era in mano della borghesia liberale, la piazza dominata dal socialismo rivoluzionario. In Italia la situazione era ancora peggiore, causa il non expedit ; ed alla vigilia della guerra le organizzazioni professionali cattoliche, pur numerose, col pretesto della confessionalità trovavano ancora precluso l’accesso al Consiglio superiore del lavoro ! Questa spiegazione tuttavia, fondata sulla sproporzione delle forze riformatrici in confronto di quelle reazionarie o rivoluzionarie, lasciata sola, risulterebbe parziale e reticente. La verità è che se tutti i cattolici erano d’accordo nel promuovere la corporazione per i suoi scopi sociali, cioè per comporre il conflitto d’interessi tra il lavoratore e il datore di lavoro, molti dissentivano dagli scopi economici che le volevano affidare La Tour du Pin, Vogelsang, Hitze ed i loro discepoli: la funzione cioè di regolare la produzione e di stabilire i prezzi. Quando al congresso di Liegi (1890) venne letta l’adesione del vecchio cardinal Manning, il quale dichiarava che non si giungerebbe mai alla pace sociale, prima che «non si fosse riconosciuta, fissata e stabilita pubblicamente una misura giusta e conveniente che regolasse i profitti e i salari», l’assemblea, nella quale erano rappresentati i cristiano-sociali di tutto il mondo, la coprì di mormorii; e quando il relatore Waldbott, ammaestrato dalle accoglienze avute in sezione, si limitò a proporre all’assemblea la nomina di una commissione per studiare la organizzazione corporativa, si volle che alla parola corporativa venisse sostituita la parola professionale, colla motivazione che il termine corporativo suscitava immagini di coazione e di monopolio. L’idea dell’economia chiusa agiva ancora come uno spettro terrificante. Così profonda era stata la ribellione alla corporazione degenerata dell’ancien régime, che ancora ne risuonava l’eco in tutte le menti. «Se i cattolici sociali – si levò a dire Carlo Perin al congresso di Chartres – intendessero proporci una regolamentazione delle antiche corporazioni d’arti e mestieri coll’intervento dello Stato, per ripristinare vincoli e limiti che arresterebbero il moderno sviluppo industriale noi ci terremo in disparte». E Carlo Perin, maestro riconosciuto di politica ed economia cristiana, era allora il portavoce di un’opposizione che andava dal gruppo d’Angers di Mons. Freppel ai discepoli di Le Play, diretti da Claudio Jannet, e ai gesuiti degli «Etudes». D’altro canto lo sviluppo industriale ed i benefici della libera iniziativa pareva non avessero limiti. Più si produceva e più miglioravano le condizioni del mercato. La macchina suscitava speranze sconfinate, i capitani dell’industria apparivano agli occhi stupefatti del volgo come nuovi geni dell’umanità. Chi avrebbe osato imporre loro «la camicia di forza» della corporazione? La divisione fra cattolici era però ancora più profonda nella questione politica, cioè per quanto riguardava il rapporto fra il corporativismo e lo Stato moderno, fra il regime corporativo e il regime costituzionale, uscito in parte dalla rivoluzione francese. Vogelsang e i suoi amici Feudalsozialen volevano abbattere lo Stato liberale e sostituirvi uno Stato feudale rimodernato; gli uomini dell’Association catholique si vantavano di rappresentare la «Controrivoluzione» e nel 1889 avevano organizzato una specie di «Stati generali» per affermare che, cent’anni dopo, intendevano rifarsi all’opera riformatrice che aveva iniziato Luigi XVI; Hitze nel suo giovanile entusiasmo aveva descritto il sistema economico e politico medioevale come l’ordine sociale cristiano per eccellenza. Ma contro Francesco Hitze si elevava il conte Hertling a contestare questo carattere del sistema medievale. È vero che nel medioevo ci si accostò più che in altra età all’ideale di una società impregnata dallo spirito cristiano; ma l’accostamento avvenne non tanto per il sistema in sé, quanto per mezzo del sentimento e dell’opera dell’individuo e sovratutto agendo sulla coscienza delle classi dirigenti. Apprezzo, aggiungeva lo Hertling, le corporazioni, ma la loro funzione conciliativa durò poco ed esse degenerarono presto in monopolio e costrizione dannosa. Respingeva infine come assolutamente inaccettabile il «Parlamento corporativo», Hertling, dichiarandosi piuttosto per un consiglio centrale corporativo, atto a correggere e completare il Parlamento del suffragio universale. Questa polemica, nella quale prendeva atteggiamento contro il medioevo economico-politico proprio uno studioso di S. Tommaso ed uno storico già celebre, fece impressione. A maggior ragione si trovarono dalla sua parte i Realpolitiker del Centro germanico, il quale era sorto non per prendere di petto lo Stato moderno, ma piuttosto per fiancheggiarlo, e utilizzare il sistema delle libertà costituzionali ed il suffragio universale in favore della minoranza cattolica. In un ambiente politico siffatto le proposte giovanili di Hitze non potevano attecchire; egli stesso anzi, divenuto deputato ed uno dei primi collaboratori della legislazione sociale germanica, modificherà lentamente le sue idee, tanto che il Pieper, nel dopoguerra, scrivendo il suo necrologio, potrà affermare che Francesco Hitze aveva finito coll’abbandonare l’«ideologia corporativareazionaria (ständisch-zunftlerische Ideologie)» non conservando delle sue prime idee che il concetto fondamentale della società organica destinata a superare interiormente il capitalismo. Certo fu questo l’atteggiamento dell’«Unione popolare» fondata a München-Gladbach nel 1890 e dei sindacati cristiani, cresciuti già prima della guerra a notevole potenza. Nemmeno in Francia l’atteggiamento di assoluta negazione dello Stato moderno proclamata da alcuni rappresentanti del corporativismo ebbe maggior fortuna. A De Mun, apostolo della «Controrivoluzione», Carlo Perin aveva opposto che bisognava «respingere lo spirito della rivoluzione, ma non tutte le sue istituzioni. Non possiamo ripudiare le condizioni di libertà e di uguaglianza civile, che sono anch’esse il frutto d’un progresso di secoli, compiuto con concorso del cristianesimo» – tesi, che molti anni prima era stata carissima al nostro Cesare Balbo. Ad una certa data della sua attività pubblica avviene anche al conte De Mun quello che accadde al prof. Hitze. Invitato dall’enciclica Au milieu a mettersi sul terreno repubblicano, De Mun nel suo atteggiamento parlamentare si accosta alla direttiva che aveva seguito Montalembert e diventa più tardi vicepresidente dell’Action libérale, presieduta da Piou, mentre il suo inseparabile amico La Tour du Pin compie l’evoluzione inversa e si avvicina a Maurras. Non abbiamo bisogno di ricordare che anche a Vienna lo sviluppo politico del partito cristiano-sociale compì sotto il Lueger una traiettoria simile, cosicché, tenendo anche conto del Belgio, ove la collaborazione dei cattolici entro lo Stato liberale datava già dalla rivoluzione, si può concludere che verso la fine del periodo prebellico la maggioranza dei cattolici militanti non concepiva la funzione politica dell’ordinamento corporativo che nel senso di correggere il sistema rappresentativo dominante ed il regime democratico, non nel surrogarlo con un regime totalmente nuovo; una soluzione di compromesso che poteva essere pratica, ma mancava naturalmente del prestigio e della forza di attrazione che quasi sempre accompagnano le soluzioni radicali. Ma il problema politico è ancora più grave. Cerchiamo di scrutarlo fino in fondo. Non fu soltanto per ragioni contingenti di politica realista di fronte allo Stato liberale che i cattolici-sociali di anteguerra non forzarono il passo verso la realizzazione corporativa – ma fu sovratutto in causa del loro stesso modo di concepire le relazioni fra il corporativismo e lo Stato in genere. I corporativisti cattolici, anche i più ostili allo Stato liberale, furono anzitutto e sovratutto avversari dello Stato accentratore. Lo stesso La Tour du Pin ch’era pur favorevole entro certi limiti all’intervento dello Stato per organizzare la corporazione, basa però tutto il suo sistema sul principio che la persona umana e la corporazione, intesa come dilatazione della persona, sono anteriori allo Stato. Ci si permetta di citare dal suo volume fondamentale «Vers un ordre social chrétien» alcuni passi . «Un uomo o un gruppo che derivasse i propri diritti da quelli dello Stato sarebbe assolutamente senza diritto, poiché lo Stato potrebbe sempre, in virtù del suo stesso principio, revocar il diritto che avesse concesso…» (pag. 307). «Lo Stato non ha altra funzione che quella d’essere l’espressione suprema dell’accordo di tutti i diritti. Egli possiede a tal effetto un organo, il governo, il quale definisce, non crea, tutti questi diritti a mezzo della legge, li mantiene colla giustizia e li protegge colla forza. Ecco la sua triplice e costante missione» (pag. 307). «Tanto è benefico lo spirito delle leggi se non fa che consacrare i buoni costumi e incoraggiare le iniziative feconde, quanto è nocivo, quando si spinge più avanti e vuole innovare invece di sviluppare, sopprimere invece di riformare» (pag. 308). «Lo so – egli aveva già scritto antecedentemente (pagina 138) – la formazione di stati nello Stato è in uguale abominazione al liberalismo che al socialismo per la tema che l’onnipotenza del potere ne sia sfrenata e sia più difficile alla maggioranza dei cittadini d’imporsi alla minoranza. I conservatori però che non hanno perso il senso storico devono aver presente allo spirito che gli Stati cristiani non si sono formati che per l’associazione politica di questi elementi locali o professionali, i quali rimontano, la più parte, più indietro nel tempo che gli stessi Stati e posseggono dei diritti altrettanto e più sacri che la maggioranza dei poteri politici attuali». Anche per il monarchico francese dunque lo Stato doveva bensì intervenire per promuovere e regolare giuridicamente le corporazioni, ma alla larga, e con tutto il rispetto per la loro autonomia. Perfino il Vogelsang, polemizzando con una rivista cattolica di Monaco, si difende dall’accusa di statalismo, affermando che «gli organi regolativi della vita economica nel futuro ordine sociale cristiano saranno le classi corporative organizzate e non lo Stato». In Germania Hitze ed i suoi epigoni parlano sempre delle corporazioni come di enti autonomi (Selbstverwaltungskörper) e il nostro Toniolo scrive in un suo libro che abbiamo già citato: «Questa autonomia deve essere riconosciuta e tutelata dalle leggi, perché è una conseguenza naturale della autonomia o libertà personale, del diritto, in altre parole, di ogni cittadino, a essere riconosciuto un ente a sé, con propri fini economici, civili ed etici, da conseguire mediante l’esercizio di qualunque libera attività, purché non contraria alla legge morale». E altrove formulando «i principi cristiani di fronte agl’indirizzi dell’economia sociale» nota che «la ricostruzione dell’ordine sociale è di sua natura principalmente un prodotto storico dell’energia, della moralità, dell’operosità degl’individui e delle famiglie; ciò che genera le classi sociali è la loro costituzione in corpi morali, civili, economici (come le corporazioni), quasi estensione e prodotto delle famiglie medesime: e riesce a comporre quegli organismi intermedi, fra l’individuo disgregato, e lo Stato, i quali impediscono il dissolvimento da un canto e l’assorbimento della società stessa». Ed ora possiamo concludere: non senza però ricordare ancora un’altra direttiva dell’economista italiano che fu tutto il programma della sua vita. «La via giusta della ricostruzione cristiano-sociale – egli scrive – ci porta a combattere da una parte l’economia individualista e liberista e dall’altra l’economia panteista o il socialismo di stato». Solo ad una condizione però si riuscirà a mantenersi su questa linea aurea ed è «che si accettino tutti interi i principi cattolici intorno all’uomo, alla società e allo stato». Ciò voleva dire che per i cattolici l’ordinamento corporativo non era che una parte architettonica di una ricostruzione più profonda e più essenziale; ciò spiegava il carattere confessionale delle loro istituzioni, il loro appello alle forze morali della Chiesa, l’invocazione delle direttive pontificie, direttive che vennero anche date nelle encicliche leoniane e quidem intorno all’uomo, alla società ed allo stato. Quest’integralismo cattolico, questo loro condizionare il corporativismo come ogni altra riforma degl’istituti sociali ad una totale adeguazione a principi spiega anche come nelle condizioni morali religiose e civili dell’Europa prebellica essi non potessero scorgere in un ordinamento corporativo quella meta di prossimo raggiungimento che impone la concentrazione di tutti gli sforzi e il balzo entusiastico sull’erta finale per superare la cima. Intanto negli ultimi anni prima della guerra mondiale sul campo agitato delle lotte sociali era comparso un nuovo formidabile competitore: il sindacalismo antidemocratico e antiparlamentare . L’Avenir socialiste des Syndicats di Giorgio Sorel fu pubblicato già nel 1897 . Non c’è nulla di più interessante che rileggere questo libro e la rivista Mouvement socialiste coll’occhio dello storico corporativista. Vi s’incontrano dei periodi stupefacenti, come questi: «I vecchi raggruppamenti erano sovratutto politici, i raggruppamenti nuovi sono professionali…». «Se l’operaio accetta il comando di gente estranea alla corporazione, egli resterà sempre incapace di governarsi da sé… Ai pubblici poteri non occorre chieder altro che delle agevolazioni per procedere a questa trasformazione del popolo per mezzo del popolo stesso». «Il nuovo principio politico del proletariato è il governo dei gruppi professionali selezionati». «Il governo di tutti non è mai stato che una finta; ma questa finzione fu l’ultima parola della democrazia». «I conventi antichi – scrive lo stesso Sorel nell’Introduzione all’economia moderna – hanno delle grandi analogie colle nostre moderne cooperative di produzione; queste riescono quando hanno alla loro testa un capo energico, capace d’imporre a tutti i cooperatori una disciplina severa e di sprangare la porta a chi non è disposto a seguire la regola». Fu da questi libri che vennero cavate le tavole della legge del nuovo movimento del sindacalismo integrale o rivoluzionario, il quale tendeva a sostituire allo Stato moderno il regime di una federazione di gruppi corporativi, basati sulla produzione. La meta finale è naturalmente il socialismo, e la dottrina da cui si parte è pur sempre il materialismo storico. Tuttavia quali rassomiglianze per via, tra questo sindacalismo rivoluzionario e il corporativismo antidemocratico ed antirepubblicano dell’Action française! Il corporativismo di destra ed il sindacalismo integrale si associano nella critica della Rivoluzione e della democrazia e si danno anche la mano nel propugnare lo Stato corporativo dei produttori. È vero: si duo faciunt idem, non est idem. Tuttavia il salto fra i due movimenti è breve. Nessuno lo dimostrò meglio di Giorgio Valois , venuto dall’anarchia e dal sindacalismo, ove era stato a scuola dal Sorel e passato dopo il 1905 all’Action française, della quale fu per un certo periodo l’economista più quotato. Maurras gli pubblicò nel 1906 l’opera che riassumeva tutta l’esperienza del suo vagabondaggio materiale e spirituale: L’homme qui vient ou la philosophie de l’autorité . Il titolo è un programma. Chi non ricorda il suo racconto simbolico dell’«Homme au fouet»? «I primi uomini in conseguenza del peccato d’origine, giacevano inerti e neghittosi, incapaci di qualunque sforzo, barricati dentro le caverne. Ma un bel giorno uno di loro si riscosse, uscì all’aperto, affrontò la tigre e l’uccise. Quando ritornò portava una novità di sua invenzione, un bastone al quale aveva legata la coda della tigre: la frusta. Ed allora la lasciò cadere sulla schiena degl’inerti, gridando: lavorate! E lavorarono, faticarono, produssero, progredirono. E invece di ribellarsi s’inchinavano al suo passaggio mormorando: Che il tuo nome sia lodato, o vittorioso, perché la frusta che tu tieni nella tua mano è come il desiderio che noi avevamo di elevarci al di sopra di noi stessi». Ed ecco scoperta e proclamata la necessità del capo, il Führerprinzip, come direbbero i tedeschi d’oggi. Ebbene nessuno si stupirà nel sentire che quest’uomo il quale rappresentava come il ponte fra il corporativismo monarchico e quello rivoluzionario era stato anche scolaro di La Tour du Pin. Lo vedremo nel dopoguerra sostenere più logicamente alcune idee fondamentali del suo maestro e ritentare anch’egli un movimento «vers les états généraux», come avevano tentato trent’anni prima i corporativisti dell’Association catholique. 