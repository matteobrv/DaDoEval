Giuliano Benda , uno dei più illustri pacifisti, al quale non si può negare sincerità e forza di convinzione, critica a ragione quei suoi consenzienti che presumono di combattere il militarismo e la guerra con ragioni economiche. Non è affatto dimostrato che la guerra, economicamente parlando, sia un cattivo affare. Come affermarlo per la Germania nel 1870, la Russia nella guerra contro i turchi, l’Inghilterra nel conflitto coi boeri? La guerra del 1914, è vero, rovinò i vincitori, ma perché durò troppo a lungo. I partigiani della guerra non ne caveranno altra morale che quella di dover far presto e quindi di perfezionare i mezzi di attacco. Cert’altri pacifisti poi credono che a eliminare automaticamente la guerra basterà l’evoluzione economica. È la tesi sopra tutto di Marx, il quale pensa che abolite le classi, ed eliminati così i conflitti economici, la guerra non si farà più, semplicemente perché sarà cessata ogni ragione di farla. Sarebbe interessante sapere quello che pensino di tale tesi i governanti socialisti della U.R.S.S., i quali stanno armandosi fino ai denti. La vera pace, dice Spinoza – ed è sempre il Benda che lo ricorda – non è l’assenza della guerra, ma una virtù che nasce dalla forza dell’anima. Pax non est privatio belli, sed virtus, quae de fortitudine animi oritur. Gli sforzi dei diplomatici, i congegni di Ginevra potranno ottenere per qualche periodo l’«assenza della guerra» – ottima cosa senza dubbio anche questa – ma la pace, la vera pace rimane un problema morale. «Le seul moyen de vraiment obtenir la paix est de transformer l’âme des hommes», confessa il Benda. Il quale ai pacifisti che moltiplicano i congressi internazionali, esagerandone l’importanza, quasi che il solo contatto colle varie nazioni ci possa recare la pace, ricorda che «la pace sarà il frutto della vita interna e non delle passeggiate sulla faccia del globo». Segnaliamo la coincidenza di queste conclusioni di un eterodosso coll’insegnamento tradizionale delle encicliche pontificie, ove si parla di pax Christi in regno Christi. Il vero problema della pace è la trasformazione della moralità umana. Ma se è così, come soffocare l’ondata di pessimismo che c’immerge nell’attualità presente fino alla gola? L’esaltazione della forza e della violenza non ha mai celebrato orgie più spaventose sia che affermando i diritti del sangue e della razza s’innesti sul tronco fatale del militarismo prussiano, sia che rinfrescando le dottrine di Bakunin e rinnovando i fasti cruenti che si credevano insuperabili della Comune, accenda fino alla follia il cervello dell’anarchico catalano. Un corrispondente da Barcellona riproduce dalla Solidaridad Obrera del 22 luglio questa istantanea di un milite rosso che muore: «Camerata, sono ferito! Muoio, ma non staccarmi dal mio fucile. Voglio morire, abbracciando il mio moschetto, come se fosse la mia fidanzata, la fidanzata dei miei sogni e la madre dei miei bambini». Tutti i giorni, scrive lo stesso corrispondente, si legge nei giornali di sinistra la raccomandazione agli operai di custodire accuratamente il fucile, come la cosa più preziosa. «Camerati! Non abbandonate giammai le vostre armi! Il moschetto è la garanzia dell’assoluto rispetto che si deve all’individuo. Non dovete lasciarvi disarmare da nessuno e per nessuna ragione!». Il moschetto è la sicurezza, il moschetto è la gloria, il moschetto è la sposa, è la madre! Gli inni dedicati dalla Convenzione alla ghigliottina impallidiscono in confronto di questa deificazione della schioppettata. Ma anche qui non si tratta di uno stato psicologico improvvisato, di una esplosione casuale; esso è piuttosto il risultato di una lunga preparazione in una atmosfera nella quale la violenza ha offuscato tutti i principi morali che sono il fondamento della vita civile. Né è da dire che tale imbarbarimento sia proprio soltanto delle classi meno colte, aizzate dai rivoluzionari di professione. Certo, il grande miraggio della rivoluzione russa, il colpo riuscito di Trotzky e di Lenin che, valendosi del moschetto proletario, rovesciarono il trono degli czar e s’impadronirono del comando per trasformare da cima a fondo uno Stato di 130.000.000 d’uomini contiene in sé tanta seduzione, da farvi soccombere intiere generazioni di tutti i paesi. Ma che cosa abbiamo fatto noi «borghesi» in Europa, per alimentare, di fronte alla violenza rossa, lo spirito di ordine e di legalità, per rispettare e consolidare le forme e la sostanza del diritto? Un milite rosso di una città spagnuola, posto a guardia di un vecchio ufficiale detenuto, destinato forse, ahimé! alla fucilazione, ha tutto l’agio nelle ore notturne d’intavolare una discussione. È vero, egli dice, posso ammettere che voi abbiate cercato disinteressatamente la grandezza della Spagna; ma anche noi la vogliamo grande e prospera, a modo nostro. Le vostre giunte valgono i nostri comitati; alla dittatura militare preferiamo quella proletaria; e quanto ai mezzi, forse che il moschetto rivoluzionario è meno civile della rivoltella insurrezionale? E l’ufficiale a ribattere che la questione dei mezzi è secondaria, che decisiva è la finalità e la sostanza d’una politica e d’un’impresa. Gli ufficiali dal 1917 in qua, quando si sono imposti colle giunte, volevano e in parte hanno anche ristabilito di fatto l’ordine civile e sociale, la santità della famiglia, la giustizia economica, la libertà religiosa: «Voi invece non salvate la società, la dissolvete!». Il milite replica ancora accampando la questione agraria, la mano morta, l’enorme perequazione delle ricchezze tutt’ora esistente. Tuttavia, a furia di concessioni da una parte e dall’altra, sarebbero arrivati a un certo senso di tolleranza e di vicendevole considerazione, se ogni tanto il colloquio non fosse stato interrotto da un’esclamazione, pronunciata con fatalistica rassegnazione ora dall’uno, ora dall’altro: Che volete, alla guerra come alla guerra! E il milite carceriere che domani sarà forse vittima a sua volta, si appoggiava con tutto il corpo sulla canna del moschetto, che gli appariva l’argomento ultimo e fatale, destinato a concludere in favore dell’una o dell’altra. Bisogna togliere di mezzo questo moschetto che separa profondamente i due contendenti! Le armi devono essere tenute in alto, sopra le fazioni, al servizio di uno Stato che protegge l’ordine e assicura la ricerca della giustizia sociale. Bisogna tenere in freno tutte le canaglie, ma anche garantire tutte le buone volontà. L’appello alla forza non dev’essere la regola universale, ma l’eccezione imposta solo dalle supreme ragioni della socialità. La scuola, le classi dirigenti devono educare allo spirito di pace e di tolleranza, sulla base della carità e respingere, in pratica e in teoria, i principi di Nietzsche , di Sorel , di Spengler che ne sono l’antitesi. Anche nei rapporti sociali, come in quelli internazionali, la pace non è semplice assenza di guerra, ma una virtù interiore dell’animo. Questa virtù – anche se lo Spinoza non lo ammette e il Benda non lo dice – è la carità cristiana. Ma quanto di questo spirito s’è manifestato anche nei recenti convegni internazionali?! S’invoca la pace, ma col pugno levato, si reclama l’ordine, ma s’intende un ordine che reprima ogni legittima libertà di chi la pensa diversamente. Al congresso magistrale francese noi cattolici possiamo contrapporre con orgoglio il convegno internazionale pedagogico cattolico tenuto in questo mese in Feldkirch , nel quale il prof. Metzler parlò «sul pensiero pacifista nella scuola». A ragione si è evocata in questa occasione la memoria di Seipel, il quale coll’autorità che gli proveniva dalla sua esperienza internazionale affermava che nessun congegno mondiale avrebbe recata la pace fra i popoli, se ciascuno non avesse cominciato ad essere pacifico nella propria sfera personale. Solo coloro che nella loro stessa vita, nella loro famiglia, nella loro professione cercano sinceramente la pace, potranno collaborare efficacemente a crearla e consolidarla tra i popoli. Il modo diverso con cui i pagani assistettero al martirio dei cristiani nelle varie persecuzioni è sempre stato segnalato come un indice significantissimo dell’ascendente morale che la Chiesa nel corso dei primi secoli andava guadagnando anche sulle folle che non le appartenevano. A Roma nei primi tempi la folla superstiziosa e crudele plaude al martirio dei cristiani nel circo e più tardi ancora nel 155 a Smirne la plebaglia ingiuria san Policarpo condotto al patibolo; ma già innanzi al martirio di Felicita e Perpetua gli spettatori pagani sono divisi da contrari sentimenti e nel 285, quando si conduce a morte San Cipriano , appare evidente che le simpatie del popolo cartaginese sono per la illustre e santa vittima. «Giunto al luogo del martirio – narra il classico racconto – San Cipriano si tolse il mantello, piegò le ginocchia e si prosternò per pregare Iddio. Poscia si tolse la dalmatica, che consegnò ai diaconi, e vestito d’una sola camicia di lino, attese il carnefice. Quando questi venne ordinò ai suoi di dargli venticinque monete d’oro. I fratelli gettavano davanti a lui dei pannolini e dei tovaglioli. Il beato Cipriano si bendò lui stesso gli occhi. Siccome non poteva legarsi le mani egli stesso, il prete Giuliano e il suddiacono Giuliano gliele legarono. Così morì il beato Cipriano. Per sottrarre il suo corpo alla curiosità dei gentili, lo si depose non lontano di là; poi, giunta la notte, lo si trasportò accompagnato da fiaccole e canti … sulla via di Mappala, accanto alle piscine, in mezzo ad un entusiasmo universale». I pagani appaiono dominati dalla maestà quasi liturgica di questo sacrifizio. Il carnefice sembra imbarazzato e conquiso e bisogna che i chierici leghino al santo le mani, perché il boia non sa come procedere nella triste bisogna. La folla pagana tace ed ammira, mentre i fedeli non celano la loro venerazione. Questa Chiesa, perseguitata da leggi che gli stessi funzionari romani penano ad applicare, è già vittoriosa nei cuori … Ed ora guardiamo alla Spagna. Non solo non si manifesta rispetto per le vittime delle loro convinzioni, ma si straziano e si violano i corpi. I morti sono abbandonati alle ingiurie e ai maltrattamenti dei terroristi, mentre i così detti «ben pensanti» (come abbiamo letto in un rapporto all’Osservatore Romano) se ne stanno tappati in casa. I poveri religiosi vengono abbattuti come cani idrofobi e nessuna parola di conforto, nessuna preghiera s’innalza attorno a loro. Ragazzacci imberbi, briachi di odio, sparano a bruciapelo, eseguendo una parola d’ordine suggerita dalla paura, dall’istinto della rappresaglia e come ispirati dal demone della distruzione. Si può ben ricorrere a tutte le spiegazioni, si può ammettere che in codesti cervelli fanatici l’insurrezione dei militari sia apparsa come il crollo di tutti i propri ideali politici o la fine di conquiste economiche, si possono concedere tutte le attenuanti che si debbono ammettere in una guerra civile, nella quale ogni parte è decisa a distruggere l’altra, ma rimane sempre che simili eccidi, così perpetrati, restano inesplicabili, se non si ammette un regresso della nostra civiltà, un passo indietro verso l’imbarbarimento, un traballare, fino allo spegnersi, della fiaccola del cristianesimo. Come mai una città spagnola del sec. XX può scendere più in basso della Cartagine pagana dei primi secoli? Ho comperato su di una bancarella un vecchio libro che s’intitola «Il catholico di stato, ovvero discorso politico delle confederationi del re christianissimo», Parigi, 1625 ; stampato dunque proprio quando Richelieu iniziava la fondazione dello Stato moderno. Il libro contiene una polemica del signor Ferrier contro due opuscoli di teologia che rimproveravano al re l’alleanza coi turchi e cercavano con argomenti di teologia e di morale di dimostrare che i poteri del re assoluto non erano poi illimitati. La tesi del «catholico di stato» si trova riassunta ed illustrata a pag. 5 della prefazione, ove si legge: «Ogni volta che Vostra Maestà opera legalmente, com’ella fa d’ordinario, ha l’onore d’essere mano di Dio e d’essere come suo compagno nell’ordine dell’universo … Gli antichi, che non erano punto adulatori, vi chiamavano “Dei corporei e sensibili”; Dio medesimo ha insegnato questo linguaggio agli uomini; e vuole che siate chiamati dei. Et certo che come egli vi nomina, vuole che tali voi siate; detestando senza dubbio tutti quelli che volessero legarvi le mani, che s’affaticassero per sminuire le vostre ragioni, che biasimassero le vostre azioni … nelle quali Ella non ha che il solo Signore Iddio per giudice». Volle il caso che questo libro capitasse sul mio tavolo accanto ad un altro opuscolo di recente data, intitolato Sendschreiben Katholischer Deutscher an ihre Volks- und Glaubensgenossen (Messaggio dei tedeschi cattolici ai loro compatrioti e conreligionari) . Quest’accostamento materiale non vorremmo autorizzasse l’opinione che noi consideriamo addirittura i due libri sostanzialmente identici. Sono passati dei secoli, i «re per grazia di Dio», nell’interpretazione che si attribuiva a tale titolo, sono scomparsi da un pezzo, e lo Stato di cui si occupa il «Messaggio dei tedeschi cattolici» è lo Stato hitleriano. Ma come negare che certe tesi sostenute in questo messaggio, pubblicato a nome di «un gruppo di teologi e laici cattolici», richiamano alla mente per un’analogia di situazione le affermazioni e le tendenze dei «cattolici di stato» del secolo XVI? Quando, ad esempio, gli autori scrivono: «Di due cose l’una, o noi abbiamo un regime nazionale e politico che è una disgrazia per la Germania e in questo caso bisognerebbe odiarlo, anche se si trattasse del governo più favorevole che si potesse immaginare per la Chiesa; ovvero noi abbiamo un regime nazionale e politico che incarna la grandezza e i progressi della Germania, e in questo caso i cattolici lo debbono amare, anche se fosse dimostrato essere nemico dichiarato della Chiesa cattolica» (p. 86). Come mai si può presentare tale alternativa ai cattolici tedeschi, mentre lottano per la vita delle associazioni giovanili cattoliche e mentre stanno perdendo anche le ultime trincee della scuola confessionale? Un regime che intacca o lascia intaccare il patrimonio religioso nazionale non può mai essere ammesso che costituisca la fortuna di una nazione. Ma questo modo di ragionare che riaffiora in molte altre pagine, è spiegabile solo colla pregiudiziale degli autori, i quali credono ed hanno opinato fin dal 1933 che Hitler sia il suscitatore di una palingenesi cristiana, «quale aveva sognato Guglielmo Ketteler», che il Führer abbia una diretta missione divina, la quale, attraverso l’unificazione politico-sociale del popolo, ottenuta debellando il marxismo, miri anche all’unione religiosa – sotto qual fede? – di tutti i tedeschi. Così il messaggio afferma pure che la rivoluzione nazista ha un «senso teologico» e che il nazional-socialismo «ha la missione di realizzare l’idea ecumenica» (p. 25). Per ciò appunto questi «tedeschi cattolici» rigettano ogni confessionalismo; sono anzi grati al nazismo d’aver distrutte le leghe cattoliche, le quali non erano che steccati chiusi, i quali impedivano il diretto contatto col popolo. «Se lo Stato nazionalsocialista, dicono ancora a pag. 50-51, commettesse l’errore di penetrare nel santuario interno della fede, la scelta non sarebbe difficile per un cattolico fedele alla Chiesa. Ma se la disputa non riguarda l’altare, ma solo l’anticamera semi-ecclesiastica e semi-temporale della Chiesa? …». E qui sta la questione. Che cosa ricacciate voi nell’anticamera? Moltissimo di ciò che appartiene alla Chiesa, quando attribuite tutto o quasi tutto allo Stato. In realtà, ripudiando il confessionalismo, voi rigettate la naturale e storica diarchia della Chiesa e dello Stato per accettare il concetto pagano del moderno monismo dello Stato totalitario, nell’accezione più propria della parola. E allora forse non fu un caso che il vostro «Messaggio» capitasse vicino al «Catholico di stato». 