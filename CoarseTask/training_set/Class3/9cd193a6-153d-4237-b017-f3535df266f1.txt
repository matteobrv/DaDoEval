Tre nuovi documenti episcopali sono venuti, in occasione delle ultime ricorrenze, ad attestare l’impegno universale della Chiesa contro il bolscevismo. Sono tre lettere pastorali collettive che, pur insegnando naturalmente l’identica dottrina, rivelano nel modo di esporla, nel diverso atteggiamento polemico e nelle direttive pratiche che vengono impartite ai fedeli, il particolare e distinto clima sociale, politico e religioso proprio ad ognuno dei tre grandi paesi, nei quali i vescovi prendono la parola. Leggendo la pastorale inglese, il nostro pensiero ricorre a certi vigorosi attacchi del card. Manning dalle colonne della Dublin Review ed a certe pubblicazioni del vescovo di Nottingham mons. Bagshawe . Nella seconda metà del secolo XIX questi vescovi parlarono con linguaggio ardito e duro contro i profittatori del liberalismo economico che nel paese del manchesterianismo celebravano i loro fasti più provocanti. Ed ecco che anche oggidì la parola dell’odierno episcopato inglese suona come un’aspra rampogna contro le malefatte del capitalismo: «L’ingiustizia che prevale nel campo sociale, ingiustizia che da lungo tempo è il flagello dell’Europa, ben presto avrà distrutto la civiltà cristiana nel seno della nostra generazione … I difetti e le ingiustizie del sistema economico attuale sono così grandi che un’ondata d’odio si rinnova senza tregua contro questo regime e contro coloro che sembrano sostenerlo. Il comunismo va ripetendo agli operai che la Chiesa cattolica sostiene il sistema capitalista e industriale nel quale noi viviamo … Benché ciò sia falso, il comunismo riesce con questo mezzo a guadagnare all’ateismo militante molti poveri operai, accasciati dalle sofferenze. È per questo che noi, vostri pastori, alziamo pubblicamente la voce contro l’ingiustizia, contro l’oppressione dei poveri e degli operai, contro lo sfruttamento di coloro che sono senza difesa … Il vero dilemma che si affaccia dinnanzi a noi è o accettare nella sua pienezza il cristianesimo, ovvero subire la dominazione del comunismo». In Germania invece l’episcopato alla lotta contro il bolscevismo associa la sua protesta in favore della libertà della Chiesa . Qui risuonano accenti che richiamano alla memoria il «Kulturkampf» e si rinnova l’atteggiamento che presero gerarchia e Centro cattolico sotto Bismarck, quando Windthorst gridava al cancelliere di ferro: Siamo pronti a collaborare per la grandezza della Germania, purché rispettiate e tuteliate gli interessi religiosi. Ancor oggi i vescovi tedeschi mettono a disposizione del «Führer» nella lotta contro il bolscevismo le armi morali di cui dispongono e la tradizione di un atteggiamento che risale già all’Immortale Dei di Leone XIII. Ma d’altra parte i vescovi dichiarano: «Ci riempie di dolore la continua diffidenza, che vede in ogni vero cattolico un segreto nemico dello Stato e che prospetta congiure perfino nelle congregazioni mariane, prettamente religiose. Questa diffidenza deve naturalmente indebolire l’entusiasmo della cooperazione cattolica cogli esponenti dello Stato. Ci riempie di dolore la propaganda sfrenata della cosiddetta “fede tedesca”, che si propone di sradicare dalla coscienza del popolo Cristo e la sua dottrina, per mettere al suo posto una religione materialista del sangue e della carne. Ci riempie di dolore la lotta contro la scuola cattolica, che il Concordato ha riconosciuto e garantito, e la violazione della libertà di decisione dei genitori. Noi constatiamo con dolore come si vadano istillando nei cuori della gioventù sentimenti di avversione e di odio contro il clero, contro la Chiesa, contro le pratiche religiose. Ci riempie di dolore la crescente propaganda dell’apostasia, esercitata specialmente contro gli impiegati e i dipendenti di buoni sentimenti religiosi, per costringerli a ritirare i loro figli dalle scuole cattoliche e per indurli ad uscire dalla Chiesa cattolica. Noi comprendiamo bene che si devono porre dei limiti alla libertà, quando di questa si abusa ai danni dello Stato, o per compiere opere malvagie; ma non possiamo comprendere, perché si pongano limitazioni e ostacoli alla libertà del culto di Dio e della cura delle anime, alla libertà della predicazione della parola di Dio, alla libertà delle adunanze religiose e alla stampa religiosa». Altro e diverso il clima storico nel quale prendono la parola colla loro pastorale collettiva il cardinale arcivescovo di Malines e gli altri vescovi del Belgio. «Il Belgio, aveva già detto il re nel suo famoso discorso del 7 novembre, non possiede un clima politico adatto alle trasformazioni violente; non che esso sia ostile alla evoluzione delle idee e delle istituzioni, tutt’altro, ma esso intende di non perseguirla che con una prudente progressione». Questa affermazione tiene le sue più profonde radici nell’«humus» storico costituzionale del Belgio, sviluppatosi dalle libertà e dalle economie locali del Brabante, storia che informa delle sue direttive anche l’odierna politica dei partiti. I vescovi, parlando ai Belgi e del Belgio, e senza voler applicare il loro giudizio e le loro direttive a situazioni di altri paesi, s’apprestano alle difese della trincea tradizionale dalla quale la Chiesa belga ha sempre protetto le sue posizioni fin dalla Assemblea costituente di quel piccolo ma grande Stato. Sentendoli parlare risuona agli orecchi come un’eco di antichi e celebri dibattiti, i quali diedero all’esperienza cattolica belga l’impronta di una sintesi fra libertà ed autorità, fra ordine e progresso, fra conservazione di certi elementi fondamentali e evoluzione degli istituti. Chiamando poi a raccolta i cattolici contro i pericoli del bolscevismo ateo, i vescovi si valgono degli elementi tradizionali che costituirono la storia belga nel secolo XIX e che oggi ancora sono accettati dalla maggioranza della popolazione. Quando si legge la loro pastorale, si ricordano le parole pronunciate dal cardinale Mermillod al congresso di Liegi del 1890. «La Chiesa, diceva allora il celebre cardinale, marcia fra due errori: la violenza del socialismo rivoluzionario e il comunismo reale; essa non deve accettare né la rivolta né la statolatria». La duplice serie dei congressi di Malines e di Liegi si sforza di camminare su questa direttrice e voci episcopali intervengono spesso per temperare le insistenze degli statalisti, che insistono per l’intervento dello Stato in favore delle classi operaie e dei liberisti, sempre in allarme contro quello che chiamano pericoloso cesarismo. La «scuola libera» e la «legislazione sociale» costituiscono le concrete piattaforme di questa lotta. Così anche oggi, dopo avere chiamato a raccolta contro il bolscevismo ed insistito perché i cattolici si persuadano della gravità di questo pericolo, e agiscano energicamente, il documento dà le direttive, tutte proprie della situazione del Paese, anche di fronte ai movimenti per così dire di destra. La pastorale esprime i voti e la fiducia nel mantenimento d’un sano regime di libertà che assicuri ai cattolici allo stesso titolo e nella stessa misura che a tutti i cittadini rispettosi della legge e dell’ordine pubblico, l’uso delle loro libertà e dei loro diritti essenziali, colla possibilità di difenderli e di riconquistarli coi mezzi legali, se un giorno dovessero essere minacciati o violati. A questo debbono costantemente rivolgere l’opera propria, nei rispettivi campi, l’Azione Cattolica e l’organizzazione politica dei cattolici. Perché, conchiude la lettera, «certamente lo scopo unico della Chiesa è la santificazione delle anime; ma per raggiungere questo scopo essa non dispone solamente di mezzi d’ordine soprannaturali come la predicazione della fede, l’amministrazione dei sacramenti e l’esercizio del culto; essa ha inoltre il diritto incontestabile di ricorrere ai mezzi umani e terreni di cui possono usare tutti, vale a dire di creare e di dirigere opere e istituzioni d’insegnamento, di educazione e di formazione, di elevazione morale e di cultura, di propaganda e di carità, d’aiuto morale o di servizio sociale e ogni altra che, sia pure indirettamente, serva a preservare gli uomini dal male e condurli a salvezza». 