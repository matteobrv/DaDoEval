Al pubblico tedesco, Benedetto Croce è stato presentato da Rudolf Borchardt quale riscopritore della filosofia classica. La sua Estetica è stata tradotta in tedesco già nel 1905 , mentre i suoi scritti filosofici completi sono apparsi in tedesco a Tübingen (presso S.C.B. Mohr) e i suoi contributi di politica culturale e i saggi letterari a Vienna o Monaco . Nel 1927 Ernst Wilmerdörffer ha reso disponibile al pubblico tedesco la Storia d’Italia (I) . Non meraviglia che nessun altro scrittore italiano moderno abbia suscitato così a lungo e in modo così importante l’interesse del pubblico tedesco: infatti, dalla fondazione della sua rivista Critica , Croce stesso si è presentato come restauratore dell’idealismo tedesco ed è stato celebrato dalla piccola cerchia napoletana di cui è espressione quale esponente là di quella «filosofia dello spirito» che perfino in Germania è caduta in rovina. Ma nello stesso tempo egli voleva essere proprio un rinnovatore e non un semplice epigono. Sua opinione era che un movimento filosofico fecondo doveva certo collegarsi all’idealismo classico, ma mantenendone solo i germi produttivi, poiché l’epoca dei sistemi chiusi è ormai finita e la filosofia non dovrebbe esser altro che il tentativo di risolvere sempre di nuovo i sempre nuovamente insorgenti problemi teorici riproposti dall’esperienza storica. La filosofia dovrebbe perciò limitarsi ad una metodologia della storiografia. L’orientamento di pensiero di Croce chiarisce perché, fin dalla giovinezza, egli è sceso in campo contro ogni genere di irrazionalismo, come il pragmatismo, l’intuizionismo e il misticismo. Alla pari di Bernstein egli ha esercitato aspra critica contro la teoria del plusvalore, combattendo però soprattutto, dal suo punto di vista filosofico, il materialismo storico. Subito dopo, egli si è presentato come avversario aperto dell’imperialismo nazionalistico, di cui allora la gioventù italiana si entusiasmava con la tragedia, La Nave (1908) di D’Annunzio («Arma la nave e vai dentro al mondo»). Con critica bruciante attaccò egli anche la scuola dannunziana, col suo verso sciolto e lo stile immaginifico, con la sua morale leggera e le sue idee nietzschiane della forza. Quando più tardi i nazionalisti italiani si costituirono in partito sotto la guida del letterato Enrico Corradini e rinfrescarono la concezione hegeliana dello Stato in versione nazionalsocialista, Croce li contrastò con l’accusa di voler espungere lo Stato dal destino dell’uomo per venerarlo come essenza superiore. In tal modo egli non si sentì in imbarazzo quale ammiratore di Hegel, poiché se aveva tratto dal filosofo tedesco il fondamento del suo orientamento di pensiero idealistico, aveva però rigettato molte opinioni di Hegel, tra cui l’elevazione da parte di quest’ultimo dello Stato al di sopra della morale, recuperando al contrario, per citare le sue stesse parole, «la concezione cristiana di Kant dello Stato come una necessità seria e pratica». Un tale richiamo al pensiero cristiano non deve trarre in inganno. Croce è altrettanto lontano da un Cristianesimo positivo quanto dal monismo materialistico. Per lui, la verità non è, come per la Scolastica, una adaequatio rei intellectus, ma una adaequatio praxeos et intellectus. La res infatti per lui non esiste. Tutta la realtà è spirito: lo spirito è svolgimento, cioè eterno congiungimento e unitarietà di teoria e prassi (Critica, 29, p. 409 s.). «Ho cercato di uccidere questo dio indomabile e incomprensibile, risolvendolo nello spirito, il quale è relazione e sviluppo delle sue stesse distinzioni» (ibidem, 22, p. 52). «Certo, per assumere una simile concezione della realtà, è necessario che noi distruggiamo l’idea dell’individuo come essenza metafisica dentro di noi e contrapponiamo al concetto dell’immortalità monadologica, che io definirei come pagano, il concetto di un’altra immortalità, quella realmente cristiana, cioè l’immortalità in Dio» (ibidem, 13, p. 153). Con tali prese di posizione era determinato anche il suo atteggiamento verso il fascismo. È noto che Croce, che era stato ministro dell’Istruzione liberale , fu il capo dell’intelligenza d’opposizione e che la sua infiammata protesta in nome della libertà borghese venne condivisa, a quel tempo, da molti scrittori e uomini di scienza. Con anche qualche cattolico tra loro, poiché sembrava che Benedetto Croce, già levatosi contro marxismo e massoneria, contro dannunzianesimo e modernismo, anche questa volta fosse chiamato a rappresentare l’equilibrio del pensiero latino del giusto mezzo, al di fuori di ogni estremizzazione. La protesta portò Croce in contrasto acuto col fascismo, di cui è rimasto avversario manifesto anche dopo la fine della lotta a favore del partito dominante . Così Croce divenne sempre più alfiere e combattente per la causa del liberalismo e della libertà. Nel 1927 apparve la sua Storia d’Italia . Essa copre un periodo di 45 anni (1871-1915) e non è – come d’altra parte non era da attendersi – una descrizione oggettiva degli avvenimenti storici, bensì uno schizzo filosofico-politico che, secondo il leale proponimento dell’autore, doveva essere il suo scritto di tendenza, ma di fatto rappresenta, grazie a un’intelligente alternarsi di luci e ombre, un’apologia del liberalismo e una riabilitazione del partito liberale d’Italia. Nel silenzio più totale, il libro, che dimostra una padronanza rara della materia trattata, ottenne un successo immenso. Nell’opera sono evitati attacchi aperti e diretti alla Chiesa cattolica, ma certo non poteva stupire, visto l’orientamento spirituale di Croce, un’insuffciente o errata valutazione del dato cattolico. Cinque anni dopo però Croce porta, nella sua Storia d’Europa, un attacco aperto. La spiegazione di ciò sta chiaramente nell’evoluzione politica. Quando Croce scriveva la Storia d’Italia, poteva ancora sperare che la Curia avrebbe aperto e condotto una lotta distruttiva contro il fascismo e tendeva a scorgere nella Chiesa cattolica un alleato provvisorio. «All’inizio – così ragionava egli filosoficamente – la libertà credette di poter convivere con le altre religioni, anche se di fatto essa le superava e stravinceva. Più tardi divenne palese l’opposto» (Storia d’Europa, p. 24). Nell’anno 1929, in particolare, erano stati firmati i Patti lateranensi, i quali portarono, oltre alla soluzione della questione romana, una distensione tra il regime fascista e la Chiesa. Allora Croce manifestò in Senato la sua fiera protesta, da cui però non emerse con chiarezza se egli se la prendeva più con lo Stato o con la Chiesa. Alla battaglia del politico corrisponde anche la presa di posizione dello scrittore e filosofo nella Storia d’Europa, dove il narratore si riduce nello sfondo e il filosofo (e dietro il filosofo l’uomo di partito) passa in primo piano. Il XIX secolo viene considerato come una lotta in pieno svolgimento fra la «religione della libertà» e le «contrapposte religioni». Rifacendosi a Hegel, Croce definisce la libertà come lo spirito nel suo svolgimento. La storia sarebbe un valore della libertà. Postulati e istituzioni politiche, come ad esempio le costituzioni, sarebbero solo il «corpo storico» della libertà. Davanti al pensiero, la libertà sarebbe – come pure l’autorità – un’astrazione; ma, considerata in concreto, essa sarebbe la sintesi delle due, cioè lo spirito. Tuttavia, la libertà apparterrebbe anche alla prassi, poiché essa sarebbe contemporaneamente anche un atto dell’amore o dell’odio, la creazione cioè di ogni istante. In sintesi, Croce definisce la libertà come una visione della realtà con l’etica corrispondente (ibidem, p. 23), ma proprio in ciò risiederebbe l’essenza di ogni religione. Così per lui la libertà è una religione, la sola vera religione, poiché è la religione dello spirito. Il suo culto è il culto di tutti i grandi pensatori. Purtroppo la teoria e la prassi non vanno qui sempre d’accordo. È vero che Hegel ha identificato la libertà con lo spirito, ma a causa della sua disposizione politica ha poi meritato più l’epiteto di «servile» che quello di «liberale» (ibidem, p. 16). La negazione più diretta e più logica dell’idea liberale sarebbe la Chiesa cattolica. La religione della libertà riposerebbe infatti sulla concezione che lo scopo della vita vada ricercato nella vita stessa; cioè nel dovere di rendere questa vita più elevata e larga di spirito, mediante la libera iniziativa e lo spirito imprenditoriale individuale. Il cattolicesimo invece cercherebbe lo scopo della vita al di fuori della vita terrena: quest’ultima sarebbe solo una fase di passaggio ad una seconda vita a cui ci si prepara, appunto prestando obbedienza a un dio che sta in cielo e al suo rappresentante sulla terra e alla sua Chiesa (ibidem, p. 28). Croce ammette, in verità, che vi sono stati secoli in cui la Chiesa ha difeso i diritti della civiltà della libertà e della coscienza contro i popoli barbarici. Ma più tardi essa stessa è stata superata dalla civiltà ed ora, per lui, essa è la protettrice di ogni ignoranza, di ogni superstizione, di ogni repressione spirituale. Nelle righe precedenti abbiamo riassunto i due primi capitoli fondamentali dell’opera e ne abbiamo illustrato la tesi principale. Che cosa ci resta da fare se non prenderne conoscenza? Fra il concetto hegeliano di libertà e la concezione cristiana di realtà vi è un abisso, lo stesso che c’è fra immanenza e trascendenza e sembra esclusa ogni possibilità di colmarlo. Ci si potrebbe al più limitare a contrapporre alle osservazioni del tutto arbitrarie di Croce sulla Chiesa cattolica le affermazioni di un altro politico e storico liberale. Pensiamo a James Bryce, il quale nel suo Modern Democracies, dopo un’analisi attenta delle costituzioni e libertà moderne, descrive nel modo seguente il ruolo della Chiesa cattolica: «…Se noi non ci limitiamo a studiare il suo (della Chiesa) influsso diretto sugli avvenimenti moderni, ma piuttosto guardiamo alle idee-madre contenute in essi, giungiamo al risultato che essa ha infuso nella coscienza umana il concetto di una libertà spirituale che fa da contrappeso alla costrizione fisica e ha creato il sentimento dell’uguaglianza fra gli uomini. Né Voltaire né Rousseau seppero rendersi conto del fatto che la fede nell’immortalità proclamata dal Vangelo è in grado di risvegliare negli uomini i princìpi di comportamento più nobili e di dare nuova forza e nuovo valore ad ogni lavoro umano…». Né Voltaire, né Rousseau, né Croce… Ma l’opera di Croce alla fine s’intitola Storia d’Europa e ai due capitoli iniziali di base fanno seguito altri otto, relativi a situazioni ed eventi concreti. In essi si parla della libertà nel suo «corpo storico»: cioè di istituzioni politiche, di costituzioni e di leggi di garanzia della libertà. Si cerca in tal modo di dimostrare la tesi di fondo anche sulla base dello sviluppo storico del XIX secolo. Bisogna allora chiedersi se corrisponde ai fatti l’osservazione di Croce secondo cui i cattolici credenti e la guida dell’apparato ecclesiale si sono contrapposti al movimento costituzionale di libertà e possono perciò essere ascritti in blocco alla reazione politica. Apriamo allora il libro della nostra storia. Esso ci fornisce la prova che anche i cattolici, proprio come altri gruppi, di fronte alle questioni della libertà politica e civile si divisero in due campi. Forse nulla caratterizza le due principali tendenze politiche dei cattolici meglio della polemica per corrispondenza tra Donoso Cortés e Charles de Montalembert (1848) e della famosa discussione fra lo stesso Donoso Cortés e Albert de Broglie nella Revue des Deux Mondes (1852) . Il politico e diplomatico spagnolo è un pessimista e osserva nel suo famoso discorso sulla dittatura che il decadimento religioso porta con sé la dittatura come necessità politica. Il mondo si muove, secondo lui, nella direzione del più grande e gigantesco dispotismo che l’uomo abbia mai conosciuto; i governi costituzionali sarebbero ombre dietro le quali resta solo la scelta tra due dittature: quella della spada, dall’alto, e quella del pugnale, dal basso. Posizioni opposte hanno Montalembert e De Broglie in Francia, Buß in Germania, Cesare Balbo in Italia. Lo storico Cesare Balbo, capo del primo governo costituzionale in Piemonte, è il principale esponente della scuola neoguelfa, di cui Croce stesso riconosce che essa ha prodotto e pubblicato in questo periodo pressoché tutte le opere significative in campo filosofico, storico e letterario. Accanto agli storici Troya , Balbo e più tardi Cesare Cantù, si trovano in essa i filosofi Rosmini e Gioberti, i poeti Alessandro Manzoni, Grossi , Tommaseo. Tutti sono pieni di fiducia e di illimitata speranza nei riguardi del movimento di libertà. In una lettera a Rosmini, il grande Manzoni rifiuta di giudicare in blocco la rivoluzione francese e nella Morale cattolica egli osserva che «… certe idee di Voltaire sull’amministrazione, di Montesquieu sui fondamenti della politica e di Rousseau sull’educazione sono di tale evidenza che avrebbero meritato di venir adottate espressamente dai cattolici». Balbo osserva contro Cortes che il ritorno all’assolutismo è impossibile per ogni nazione che abbia assaporato la libertà politica; nella sua Monarchia rappresentativa, egli cerca di provare «che la forma di governo costituzionale non è una nuova scoperta, ma è sorta gradualmente dalle condizioni di vita delle civiltà progredite e quindi continuerà ad apparire necessaria a noi e ai nostri successori, finché durerà la nostra civiltà». Il movimento italiano riscosse grande considerazione in Francia. Ozanam, il fondatore delle associazioni di san Vincenzo, scrisse una volta dall’Italia, pieno di ammirazione, al suo amico Voisset: «passiamo ai barbari… passare da Bisanzio ai barbari significa distaccarsi dagli statisti e dai re che sono dominati solo dai loro interessi egoistici e dinastici, che hanno concluso i patti del 1815, cioè dai Talleyrand, dai Metternich, per passare agli interessi nazionali e popolari». È lo stesso Ozanam a indirizzare a uno dei difensori della Repubblica veneta, il poeta Nicolò Tommaseo, le seguenti parole: «I redattori dell’Ere Nouvelle hanno spesso lasciato a desiderare quanto a intelligenza umana, ma Dio non ha mai lasciato mancare loro giustizia e amore per il povero popolo, per la vostra bella Italia e per i suoi gloriosi difensori». È certo vero che la maggioranza dei cattolici francesi dopo il 1850 ha sostenuto il secondo Impero, nella speranza di aver trovato in esso un argine contro l’anarchia e l’Internazionale; ma dovrebbero bastare i nomi di Lacordaire e Montalembert per provare che l’intelligenza cattolica non si è persa sul sentiero della reazione. Se Croce spera di tener alta, con la sua azione di protesta, la bandiera del suo partito, nonostante il crollo dei liberali, perché sottovaluta il ruolo di un Montalembert, il cui piccolo libro censurato, Les intérêts catholiques au XIXe siècle (1854) resta il più brillante manifesto a favore della libertà del XIX secolo? Se quest’uomo, che ha redatto un’apologia molto ammirata della vita costituzionale inglese, che ha sostenuto dal suo seggio parlamentare a Parigi la causa di tutti i popoli oppressi, dagli Italiani agli Irlandesi ai Polacchi, e ha poi criticato per diciotto anni l’assolutismo napoleonico, se questo combattente per la libertà avesse superato la catastrofe del 1870, allora come Victor Hugo egli sarebbe rientrato a Parigi sotto un arco trionfale. Inoltre, egli non era solo. Volgiamo lo sguardo al piccolo Belgio. Nell’assemblea costituente del 1830, su 200 deputati 140 erano cattolici. E da questa assemblea esce quella costituzione sulle «Libertà e diritti dei Belgi» che più tardi venne imitata in tanti paesi. Molto dopo, vi fu anche tra i cattolici belgi un gruppo che voleva combattere e ricusare la «costituzione non cristiana». Le bien publique di Gand e L’univers attaccarono i diritti cattolici come troppo «liberali». Si leggano però le Memorie di Woeste e i ricordi del cardinal Ferrata, nunzio in Belgio, e si troverà che Leone XIII si rifiutò sempre, in ogni circostanza, di autorizzare in qualche modo o di approvare tale movimento anticostituzionale, dichiarando invece che la costituzione era un patto che anche i cattolici dovevano lealmente osservare. Questa è stata notoriamente anche la posizione stabile di Windthorst. Come fa Croce a classificare Görres tra i reazionari? Forse perché, nel suo Deutschland und die Revolution, egli si è scagliato contro i governi reazionari ricordando ai principi riuniti a Verona le loro promesse costituzionali? Oppure forse perché, nel suo Athanasius, egli ha combattuto il concetto hegeliano di onnipotenza statale? Ketteler, a Francoforte, sedette dapprima nelle file della sinistra (proprio come Lacordaire a Parigi) e August Reichensperger lavorò con tale impegno all’opera costituzionale, prima a Francoforte poi a Berlino, che si poté scherzosamente parlare di una Charte Reichensperger. La posizione del Centro, con Bismarck e dopo, la sua richiesta di tolleranza, la sua opzione per i diritti politici di tutti e contro ogni legge eccezionale sono dati affidati alla storia. Ma se il filosofo italiano vede come i cattolici tedeschi vengono malfamati, nella loro patria, come democratici e devoti allo spirito parlamentare, come può legittimare il loro inquadramento nella reazione politica? Sappiamo già come verrà controbattuta la nostra argomentazione. De Maistre, de Bonald, Haller e la Restaurazione, «le parti prêtre» in Francia, la reazione romana dopo il 1848, la Mirari vos e il Sillabo. Ma per ciò che riguarda la collocazione di quei cattolici di primo piano che abbiamo nominato, così come altri, nel campo della reazione va ribattuto che noi volevamo solo dimostrare che confessione cattolica e reazione politica non vanno necessariamente insieme e di fatto nel XIX secolo non sono dovunque andate insieme: ciò che appunto abbiamo riccamente provato col riferimento agli uomini citati e alle loro prese di posizione. Si può anche aggiungere che l’atteggiamento di molti cattolici, all’inizio ingenuamente positivo di fronte all’emergere dell’onda libertaria, si è poi rovesciato nell’opposto a causa dell’attività rivoluzionaria e del Kulturkampf dei liberi pensatori e progressisti. «Sapete – proclamava già Montalembert nell’assemblea legislativa del 1849 contro i radicali – sapete qual è il vostro crimine più grande? Non tanto il sangue incolpevole che avete fatto versare, non tanto le rovine di cui avete coperto l’Europa, quanto piuttosto il fatto che così derubate il mondo dell’incanto della libertà». L’incanto della libertà! Se si paragona la Roma degli anni 1847-48 con quella dell’epoca successiva al ritorno da Gaeta, appare con piena evidenza che il pugnale rivoluzionario aveva colpito non Pellegrino Rossi , ma la forma ingenua della libertà. Pio IX, che aveva difeso la costituzione scritta come «logico proseguimento di quei privilegi di cui le nostre comunità avevano goduto fin dai tempi antichi», era ora divenuto diffidente verso ogni novità. «Quando ci si è scottati una volta con l’acqua calda, si finisce per aver paura anche dell’acqua fredda», disse una volta lo stesso papa al conte Pasolini. Ciò spiega molto dell’atteggiamento della Curia. Certo, se si potesse ignorare l’esistenza della preoccupazione eccessiva per il destino del Patrimonium Petri, allora la posizione del Vaticano nei confronti della vita politica moderna apparirebbe molto più simpatica. In parte ciò dipende anche dalla differenza di temperamento e della formazione politico-diplomatica dei diversi papi. Alla vigilia della rivoluzione francese, Benedetto XIV corrispondeva ancora in maniera candida con Voltaire; dopo lo scoppio della rivoluzione Pio VII, al tempo ancora cardinal Chiaramonti, compose la sua famosa omelia natalizia su richiesta dei fondatori della Repubblica cisalpina (1797): «La forma del reggimento introdotto qui da noi – dichiara il principe della Chiesa – non è in contrasto con il Vangelo; essa esige piuttosto quelle alte virtù che possono venir apprese soltanto alla scuola di Cristo». Per Gregorio XVI invece – Croce si affretta a farlo notare – perfino la ferrovia è sospetta (fu lui però a introdurre le barche a vapore sul Tevere). Pio IX rompe, dopo la rivoluzione, col mondo intero divenendo sempre più apocalittico. Solo Leone XIII considera il XIX secolo con più ottimismo e con una serie di Encicliche cerca di riguadagnare il contatto con l’anima moderna. Il suo richiamo al ralliement non vale per la Francia; il suo appello alla democrazia cristiana, benché intesa solo in senso sociale, ebbe come effetto politico il più esteso coinvolgimento del popolo nella responsabilità politica. Forse non ha torto Tischleder a pensare che nel 1848 un papa come Leone, che sarebbe stato meno coinvolto nella storia locale e avrebbe guardato più all’insieme, avrebbe potuto dare un altro orientamento all’atteggiamento del papato. Naturalmente, vien qui del tutto trascurato il contenuto dogmatico formulato dalla Chiesa nel Sillabo e negli altri documenti papali. La distanza tra la libertà razionalistica di Croce e l’intolleranza dogmatica della fede trascendentale va certo sottolineata nel metodo pratico, ma non in via di principio. La solidità dei propri princìpi fondamentali non impedisce però che si costruisca all’uomo una casa borghese, in cui l’esplicazione della personalità – e in ciò sta la libertà – sia assicurata nel modo più ampio possibile. Il comportamento diplomatico della Curia nei confronti dei diversi Stati viene giudicato dalla storia in maniera diversa. Al filosofo italiano sia in ciò garantita quella libertà di opinione che ad esempio i realisti francesi pretesero per sé nei confronti del mondo napoleonico. Egli compie però, da storico, un errore fondamentale contrapponendo, a questo proposito, la Chiesa moderna a quella antica. Ancor oggi la Chiesa vive dell’antica linfa e si nutre delle eterne idee-madre del Vangelo. La «grande epoca» della Chiesa, che Benedetto Croce scorge solo nella nebbiosa lontananza del passato, può tornare, sia pure in forma spiritualizzata, poiché le forze ci sono. Egli potrebbe ad esempio leggere e riflettere sulle parole dedicate da Leone XIII ai tempi passati: che cioè «tutto ciò che si è fatto in difesa del popolo e contro i malefici principi, con l’introduzione di salutari istituzioni e di garanzie della dignità umana, municipale e individuale, e dell’eguaglianza giuridica fra i cittadini, è venuto dalla Chiesa, che ha dato vita a tutto ciò e lo ha gestito, tenendolo sotto la sua protezione». I Sulla posizione di Croce rispetto allo Stato moderno, alla teoria delle razze ecc., vedi il suo ultimo libro Orientamenti, Milano, Gilardi e Noto, 1934. 