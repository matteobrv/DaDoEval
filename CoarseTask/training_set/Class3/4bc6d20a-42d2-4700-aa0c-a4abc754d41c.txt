Più che il discorso di Hitler impressiona il silenzio di von Papen. È il silenzio di un ostaggio del passato che attende di giorno in giorno la catarsi di un nodo tragico nel quale gli avvenimenti più forti di lui l’hanno coinvolto, ovvero è il silenzio di chi spera ancora e aspetta dall’indomani riparazione e vittoria? Questo vice cancelliere, sorvegliato da’ suoi subalterni e sospettato da’ suoi amici, questo governante, assediato dai suoi governati, costituisce l’elemento più sintomatico ed insieme più problematico della situazione tedesca. Che dire del cattolico von Papen, del negoziatore del Concordato, del fondatore della lega «Croce ed Aquila» , che si proponeva di riallacciare le nuove glorie del terzo Reich alle antiche tradizioni del Sacro Romano Impero; del presidente dell’«Arbeitsgemeinschaft deutscher Katholiken», il quale inaugurando lo scorso gennaio quest’associazione dei cattolici hitleriani pronunciava un non dimenticato discorso, in cui attribuiva al nazionalsocialismo gli stessi meriti ch’ebbe nella storia l’impero austro-tedesco nella sua trionfale campagna contro i turchi; di quel von Papen infine che nella stessa riunione, polemizzando colla lettera collettiva dell’episcopato austriaco, affermava che i principi ricostruttivi del cancelliere combaciavano mirabilmente colle direttive della Quadragesimo anno? Noi ben possiamo immaginare lo strazio del suo cuore cattolico all’annunzio dell’incenerimento d’un Klausener, alla notizia del massacro di Adalberto Probst , l’eroico presidente della «Deutsche Jugendkraft» di quei ginnasti che sfilarono pochi mesi fa sotto il colonnato di S. Pietro, di Federico Beck , il geniale fondatore dell’«Opera per gli studenti» e amico e collaboratore di Carlo Sonnenschein , di Gerlich, di Schmied ed altre vittime forse che noi, ma sicuramente non lui, il vice cancelliere, possiamo ancora ignorare. E certo egli fu presente in ispirito nella cattedrale di Düsseldorf quando 47 sacerdoti celebrarono le esequie del giovane Probst, tra i singhiozzi di una calca lagrimosa o a Berlino, quando il vescovo pronunciò laconicamente il necrologio del Klausener, come, con atto di lodevole fierezza, assistette anche di persona alla sepoltura del suo intimo collaboratore von Bose , vittima anche questa della terribile repressione. Von Papen è uomo di convinzioni sinceramente cattoliche e di sentimenti cavallereschi. Il suo silenzio non può essere quello di Pilato che, lavatosi le mani, si disinteressa poi delle vittime né può spiegarsi semplicemente colla proibizione del governo di criticare comecchesia i fatti del 30 giugno, infine con considerazioni di prudenza volgare. Il mistero ci verrà presto svelato, sia attraverso una precisazione delle responsabilità e del suo atteggiamento personale, in confronto del governo; sia con un’evoluzione della situazione generale che giustifichi o spieghi la silenziosa attesa. Nonostante tutto, arriva talvolta qualche notizia che ridesta la speranza. Di questi giorni, ad esempio, fu licenziato bruscamente il capo del fronte studentesco Staebel . Era, come Baldur von Schirach , uno dei più violenti e dei più anticlericali della sinistra. Si annuncia inoltre che, in seguito ai fatti del ’30, dovette riparare a Praga anche quello scrittore nazista von Leers , che fu uno dei promotori del neopaganesimo. Ma, di contro a questo, che dire della soppressione della «Corrispondenza cattolica» di P. Federico Muckermann S.J. , perché aveva riferito intorno ad una grande manifestazione cattolica sulla tomba di Ketteler? Diecimila persone si accalcavano quella sera nel duomo di Magonza. I minatori avevano portato di lontano il fuoco degli alti forni, per accendere una lampada votiva che dovrà ardere eternamente sulla tomba del grande vescovo sociale. Volle il caso che in quella stessa sera Hitler tenesse al Reichsrat il suo discorso apologetico e la polizia, applicando una norma generale, proibì durante la radiotrasmissione di questo, qualsiasi altra manifestazione. Perciò anche in duomo alle 20 si annunziò ai radunati la proibizione, e i canti cessarono e la predica venne differita alle 22. Ma la folla non si mosse e si dispose pazientemente ad aspettare. Ed ecco che a poco a poco, con forza irrefrenabile erompere da migliaia di cuori e levarsi in alto verso il mistero delle navate la preghiera. Pregarono così continuamente, in comunità di spirito, finché alle ventidue rispuntò sul pulpito il predicatore e ricomparvero nel presbiterio il vescovo e i sacerdoti… O Germania cattolica, Germania che preghi nei templi delle tue glorie cristiane, folla anonima, venuta di lontano in rappresentanza di altre numerose moltitudini della fedele Renania, noi ti comprendiamo e ti ammiriamo! Per te l’animo dell’osservatore straniero, colpito e sconcertato da fatti così disumani, rinasce alla speranza e vede ancora la tua patria tedesca riprendere il suo gran ruolo nella storia della umana civiltà. In questi giorni – disse Hitler al Reichsrat – «io stesso fui il Supremo tribunale del popolo tedesco». Oberster Gerichtsthof! L’état c’est moi! Stat pro ratione voluntas. Georing parlando il 12 luglio ai rappresentanti del P.M. proclamava: Prima esistette il popolo, e poi il diritto. Fu il popolo a crearsi il diritto e lo Stato… Das Recht und der Wille des Führers sind eins! Il diritto, e la volontà del capo sono una cosa sola. Chi sa quanti fra quei magistrati ossequiosamente annuenti avranno appreso sui banchi dell’università essere supremo vanto della Germania quello d’aver creato il «Rechtsstaat» , lo Stato di diritto appunto perché i suoi giuristi e i suoi politici s’erano imbevuti delle massime d’un Leibniz, d’un Kant, d’un Fichte, d’un Ihering . Eccola ora questa orgogliosa nazione che si chiamava «il popolo dei pensatori», che si vantava del «libero esame» e dell’«imperativo categorico» rinnegare ogni diritto naturale e rifarsi ai principi che il Barbarossa seppe ottenere dai suoi giuristi alla dieta di Roncaglia . Vendette della storia contro l’organismo di quei protestanti che, dopo il concilio vaticano, riversarono tanto sarcasmo e tanto dispregio sui popoli latini perché disposti a riconoscere l’infallibilità pontificia! In Germania si è arrivati a questo, che il Günther , uno dei teorici del razzismo e del nazismo, pubblica di questi giorni un libro intitolato «l’odio eroico». Vi si esalta l’odio eroico del capo che persegue implacabilmente i suoi avversari, «giacché quest’odio è superiore ad ogni diritto». A ragione l’ex ministro Mataja , parlando a Vienna sullo stesso argomento e confrontando i due metodi di repressione, applicati in Germania e in Austria, rilevava che se pur qui si deve ricorrere a misure draconiane, vi sono però delle leggi e dei giudici per applicarle. Dura lex, sed lex! Il riconoscimento d’un diritto e d’una morale, antecedenti e superiori alle umane volontà è principio indispensabile in uno Stato che vuol dirsi cristiano. Quando abbandoneremo mai, esclamò l’oratore viennese, questa mentalità della violenza, tramandataci dalla guerra, e ritorneremo a concezioni più umane? Il consiglio nazionale del partito socialista francese (S.F.I.O.) ha accolto con alcune notevoli riserve, tra cui quella che condanna la violenza sistematica, l’offerta del partito comunista di concordare un’azione comune «contre le fascisme et la guerre». Si dovrebbe trattare finora soltanto di un patto per dimostrazioni ed azioni pubbliche in comune. Ma nelle due parti molti sono coloro che tendono ad una «unità organica». Ad ogni modo di fronte al nuovo ordine di marcia, i partiti borghesi si affrettano ad invocare l’unione nazionale. Il Temps, precorrendo i tempi annunzia la concentrazione antimarxista in questi termini: «l’heure approche où il n’y aura plus en France, à quelques nuance près, que deux conceptions politiques opposées et affrontées: la conception démocratique et nationale, la conception internationaliste et dictatoriale, – l’enjeu de cette lutte n’étant rien de moins que la patrie et la liberté. Il va falloir, il faut se décider, définitivement et sans retour, entre l’idéalisme de la Révolution française et la révolution tout court». È possibile che questo sia veramente lo schieramento politico futuro della società francese; ma oggidì esso non sembra ancora probabile. Altri piani s’intersecano con quello su cui si vuole opporre la democrazia nazionale all’internazionalismo dittatoriale: interessi economici, direttive sociali, questioni di regime. Ma sopra tutto è vano ignorare il problema religioso. L’ideologia della Rivoluzione francese ebbe uno sforzo anticristiano, ereditato poi dai partiti repubblicani anticlericali che governarono da mezzo secolo la Francia. È vero che oggidì il clima è mutato, che il socialista Chastenet può scrivere a Doumergue una lettera per chiedere la riconsegna ai monaci della «Grande Chartreuse», e mietere non biasimi, ma plauso unanime; è vero che il campo della politica va disintossicandosi sempre più del virus anticlericale, ma in fondo la divisione classica del Montalembert in «fils de Voltaire» e «fils des Croisés» sussiste ancora. I cattolici francesi quindi stanno all’erta e diffidano dei blocchi. Non vogliono ripetere l’errore del boulangismo , dell’antidreyfusismo, del conservativismo monarchico. La parola d’ordine è: «essere sé stessi, non lasciarsi sfruttare per i fini altrui». Cl. Mauriès esponendo nella Vie Intellectuelle le speranze «des jeunes équipe catholiques» le mette in guardia contro i metodi di forza, ora in voga; come già Marcel Prelot nella settimana sociale di Reims aveva detto ai giovani che i regimi d’opinion, pur così discreditati oggidì, rappresentano tuttavia, «dans le concret et le relatif, le refuge suprême de ce personnalisme auquel vont comme les nôtres, toutes leurs aspirations». Richiamiamo l’attenzione dei lettori anche sul prezioso opuscolo «Pour le Bien Commun. Les responsabilités du Chrétien et le moment présent», lanciato da un gruppo di laici e scritto – dicono – da Gilson e Maritain . I francesi distinguono sempre fra «principes» e «techniques». Ora per la tecnica e la pratica l’opuscolo appare insufficiente, ma riguardo alle direttive, è luminoso. Non lasciarsi attirare né a destra né a sinistra, ma tendere con tutti gli sforzi a che «l’idée de la dignité de la personne humaine et de sa vocation spirituelle et celle du bien commun de la cité fondé sur la justice et l’amour» sostituiscano come principio dinamico della vita sociale «le mythe de la Classe, de la Race, de la Nation ou de l’Etat». Noi non sappiamo ancora in quale forma queste idee si faranno carne. Ultimamente un manipolo di cattolici alsaziani è entrato a far parte del gruppo Marin , ed esiste sempre un «parti démocrate populaire» il quale «confiant dans les destinées de la République et de la démocratie» si è di nuovo pronunciato anche recentemente per «une économie organisée» da contrapporsi al sistema del capitalismo liberale ed al socialismo di Stato e per una «réforme politique qui garantisse la stabilité ministerielle … qui améliore les méthodes de travail du Parlement et en délimite les attributions». Ma altre voci ancora si fanno sentire, come ad esempio George Viance col suo opuscolo «La France veut un chef» . Forse le nuove forze cattoliche non rafforzeranno formazioni esistenti, forse «tecnicamente», cioè nella pratica elettorale non cercheranno o non troveranno un’equivalente applicazione. Tuttavia quello ch’è certo si è che tali forze esistono e tendono a farsi valere. La reazione in Francia è in parte un fatto biologico della sua società dirigente, estraniata finora dai principi cattolici; ma per un’altra parte cospicua, essa è dovuta ad un accresciuto influsso del sentimento religioso. «Il n’y a jamais eu, dans la vie de l’Eglise de France, une telle fermentation, ni une telle allégresse … Quand la sève, au printemps, monte en chantant, elle fait craquer les vieilles écorces. Il reste encore beaucoup de vieilles écorces, mais il y a la jeune sève qui monte et qui chante …». Questa nota di fervente ottimismo che ci suona all’orecchio dal citato articolo del Mauriès, erano decenni che mancava nel concerto cattolico europeo. Dio ce la manda per consolarci di altri lamenti. Rallegriamocene! La «technique» sarà la preoccupazione dei cattolici francesi; ma questo grido di allegrezza, lanciato con sano ottimismo verso l’avvenire, è il canto delle speranze comuni ai cattolici di tutto il mondo. 