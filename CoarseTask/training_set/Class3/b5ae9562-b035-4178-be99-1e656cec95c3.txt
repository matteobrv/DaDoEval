Dal punto di vista politico, è uso corrente oramai in Europa di dividere gli uomini in «fascisti» e «comunisti». Ma sarebbe più esatto di esprimersi negativamente e di spartirli in antifascisti e anticomunisti, perché la qualità positiva di fascista e di comunista non viene riconosciuta, per la maggior parte dei casi, dai capi del fascismo e del comunismo, ma s’imputa, come odioso attributo, da parte degli avversari. Così in Francia ogni avversario del «Fronte popolare», liberale o conservatore che sia, viene bollato dagli estremi di sinistra come «fascista», mentre in Germania, per giustificare la dittatura, motivata dalla crisi parlamentare, si tacciano di comunismo o di filocomunismo tutti i partiti in disaccordo coll’attuale governo. Chi non ricorda quello che accadde in Germania dopo l’avvento di Hitler? Il paese venne riverniciato come a nuovo in due soli colori. Scomparvero i socialdemocratici, contro i quali i comunisti avevano condotto fino all’ultimo una lotta senza quartiere, scomparvero i centristi che con Brüning avevano tenuto il governo e frenata l’avanzata degli estremi, scomparvero i vari gruppi liberali e perfino i tedeschi nazionali, che rappresentavano il prussianesimo più conservatore e retrivo e, per proclamazione del governo, gli oppositori non poterono essere né immaginarsi che sotto l’odiata e terrorizzante veste dei comunisti, contro i quali, dopo l’incendio del Reichstag, venne mobilitata tutta la nazione. Oggi ancora languono nelle prigioni sacerdoti e capi della Gioventù Cattolica, accusati di una collusione moralmente impossibile, di favorire cioè il comunismo o addirittura di congiurare coi suoi partigiani. Ora se c’è mai stata una forza che fin dal comparire del comunismo, cioè nei primi decenni del sec. XIX, gettò l’allarme contro il nuovo nemico e corse ai ripari, questa è la Chiesa cattolica. Se c’è mai stata una dottrina che venne opposta contro il comunismo e il sovversivismo in genere, per preservare la società, le famiglie, i governi, questa è la cattolica. Il movimento cristiano sociale, colle sue leghe operaie, colle sue provvidenze, colle sue corporazioni è nato e si è sviluppato per contrastare la via al socialismo e, a più forte ragione, alla forma più combattiva di questo, al comunismo. Vero è che il movimento cattolico-sociale trae dalla sua ispirazione cristiana, formulata in alcune meravigliose encicliche pontificie, un suo carattere positivo che gli permette bensì o magari gl’impone di marciare per qualche tratto parallelamente ad altri movimenti di conservazione sociale, ma gl’impedisce di confondersi in un blocco per la difesa dell’«ordine sociale» presente, il quale, come ricordava l’on. Le Cour-Grandmaison alla Camera francese, con richiamo anche alla Quadragesimo anno, è in realtà un «disordine sociale» che ha bisogno di sostanziali rettifiche. Questa sua visione integrale e profonda gl’inibisce anche di puntare tutto sulle questioni del regime politico, di vagheggiare le soluzioni di forza e di sopravvalutare l’intervento dello Stato; metodi e passioni che accendono gli animi degli estremisti e li spingono all’esasperazione, quasi che i destini umani e l’ordine della loro convivenza dipendano essenzialmente dalla forma dello Stato. Con tali sentimenti conviene guardare anche alla crisi spagnola. Nessuno può sottrarsi alla preoccupazione gravissima che la rivoluzione finisca colla sovietizzazione, cioè colla perdita di ogni libertà religiosa civile e sociale; e, se la dittatura si presentasse come veramente inevitabile, chi non preferirebbe ch’essa fosse imposta da coloro che garantissero almeno il rispetto di quella libertà, che è diritto essenziale della persona umana, cioè della libertà religiosa? Ma al di là delle misure di forza, buone solo per imporre una tregua, al di là delle questioni di regime, che non sono essenziali per la costituzione della società, bisogna augurarsi che tanto sangue sparso valga almeno a stabilire un ordine sociale ed economico di maggiore giustizia, di maggiore fraternità, di maggiore libertà per questa povera persona umana che, a furia di lottare per il «collettivo», non si accorge di rinunziare allo scopo precipuo, per cui si muove su questa terra. Ciò detto, bisogna aggiungere che la situazione politica in Spagna non è tanto semplice come chi la vede soltanto attraverso le comunicazioni interessate delle due parti, cioè come una battaglia fra «comunisti» e «fascisti». L’insurrezione attuale è scoppiata per opera dell’esercito, il quale dal 1919 in qua, cioè da quando venne meno il sistema parlamentare dei due partiti, alternatisi al potere, è intervenuto ripetutamente nella vita politica del paese, per mezzo prima delle «Juntas de defensa» che portarono alla dittatura Primo De Rivera, poi contro questo stesso regime, e infine nel 1932 col fallito tentativo del generale Sanjurjo contro la repubblica, governata dalla sinistra. Nel 1934 vinse nelle elezioni la coalizione centro-destra ed allora, appena annunziato l’arrivo al potere della C.E.D.A., scoppiò l’insurrezione rossa nelle Asturie e quella rosso-autonomista nella Catalogna. La repressione, specie quella delle truppe chiamate dal Marocco, fu sanguinosa. Il governo autonomo catalano finì in esilio o in prigione. A Madrid Lerroux o i suoi luogotenenti governarono con un sistema semiliberale, corretto dalla censura e, per qualche regione, dallo stato d’assedio. In questo momento Lerroux e Gil Robles s’erano accordati per un programma ricostruttivo che comprendeva la riforma agraria, la riforma elettorale, l’eliminazione degli articoli settari dalla Costituzione repubblicana. Pareva oramai che la Spagna evolvesse verso la repubblica conservatrice e temperatamente unitaria, ciò che sembrava fosse nei voti della maggioranza. Ma il partito di Lerroux si sfasciò per corrosione interna e il presidente Zamora non volle affidare il potere a Gil Robles, temendo un’insurrezione degli estremi. Si venne così alle nuove elezioni, che la destra affrontò con grandi speranze. Ma il risultato fu disastroso per i partiti di mezzo, benché nel complesso i due blocchi, nel conteggio dei voti, quasi si pareggiassero. Il Fronte popolare, con Azaña a capo, conquistò il potere legale. Senonché i socialisti, riusciti il gruppo parlamentare più numeroso – in causa delle divergenze tra la frazione moderata di Prieto e quella estremista di Caballero –, si rifiutarono di partecipare al governo, cosicché il ministero Azaña e quello successivo di Quiroga, composti di soli elementi borghesi di sinistra, diedero subito la impressione di una pericolosa debolezza. Mentre alle Cortes si demoliva tutta la legislazione conservatrice e si installavano compagnie di operai agricoli nei latifondi, gli scioperi continui disorganizzavano la vita economica. Le lotte fra i socialisti e i comunisti portarono in Malaga ad una settimana di sangue e Ecija Prieto veniva aggredito dai seguaci di Caballero. S’aggiunga la lotta della C.N.T. (confederazione anarchico-sindacalista) contro i socialisti delle due categorie. I sindacalisti rivoluzionari, molto più vecchi del comunismo, sono rimasti una specialità della Spagna, e sopravvissero anche alla dittatura di De Rivera che aveva cercato di guadagnarli al suo corporativismo. Finalmente, poche settimane prima dell’insurrezione, il congresso socialista aveva in maggioranza approvato la tendenza ministeriale di Prieto contro Caballero e il presidente Azaña stava lavorando per la costituzione di un governo radico-socialista, quando gli ultimi eccidi e in modo particolare l’assassinio di Calvo Sotelo , giunto dopo una serie d’incendi di chiese e di altri scontri violenti, portarono al crollo. I militari, che evidentemente avevano un piano preparato da lunga mano, giudicarono il momento favorevole per un colpo di stato. Essi contano sull’appoggio di tutti gli spagnoli, i quali si preoccupano dell’unità nazionale contro il separatismo catalano, della potenza nazionale e coloniale contro l’internazionalismo, della proprietà terriera contro le leggi di esproprio e calcolano sul sentimento religioso del popolo, profondamente ferito dalla repressione anticlericale e dalle feroci distruzioni di chiese e santuari. È probabile che i fascisti propriamente detti, cioè i falangisti e gli stessi monarchici, non abbiano avuto da principio che una parte secondaria, per quanto, fallito il colpo militare totalitario, possano ora assumerne una maggiore. Una proclamazione del colonnello Beorlegui , comandante una colonna di insorti navarresi, c’illumina sulla complessità della situazione. Essa si rivolge ai nazionalisti baschi che, avendo ottenuto dal governo di Madrid delle concessioni autonomiste che i militari, invece, deprecano, combattono presso San Sebastiano con le truppe governative. Dice il proclama dei navarresi: «Noi non siamo né fascisti né rivoluzionari insorti. Siamo dei patrioti spagnuoli che sacrificano la vita per il loro ideale. Nazionalisti baschi, nessuno avrebbe potuto credere che voi, nobili spagnuoli, avreste unito le vostre armi a quelle degli agenti moscoviti e combattuto i vostri fratelli di razza e quelli che hanno i vostri stessi sentimenti religiosi». Sull’atteggiamento di quell’importante gruppo di cattolici ch’era politicamente organizzato nella C.E.D.A. nessuna notizia sicura. Nei primi giorni la radio di Madrid fece gran conto delle dichiarazioni dell’ex ministro Lucia che si proclamava contrario all’insurrezione; più tardi la stessa fonte propagò la notizia che Gil Robles sovvenzionasse gl’insorti. Sarà bene attendere, pur ammettendo la possibilità che la guerra civile giorno per giorno muti aspetto e si accresca di nuovi combattenti. Intanto è certo che i religiosi e i cattolici sono fra le vittime più degne di rispetto e di rimpianto. La moderna campagna dei «senza-Dio», la calunnia ripetuta con tanta insistenza dalla propaganda moscovita che la Chiesa s’identifichi coi regimi antiproletari sono venute ad esasperare uno stato d’animo, già guastato dall’anticlericalismo vecchio stampo, altrove superato, in Spagna e specie in Catalogna, ancora alimentato da una stampa corrotta e corruttrice. In verità noi sentiamo pietà di tutti i morti di questa guerra fratricida, siano essi caduti sterminati dalla mitraglia degl’insorti o dal plotone di esecuzione governativo, ma è ben giusto commemorare sopra tutte le vittime innocenti, che si tenevano fuori della mischia, quel clero che leggi inique avevano dapprima come esiliato dalla vita civile ed ora venne sgozzato nello stesso santuario da un fanatismo bestiale e satanico. Che il sangue purissimo non sia stato sparso invano! Ch’esso «vinca la crudeltà» di chi lo scacciò dal bello ovile, ove dormì «agnello, nimico ai lupi che gli danno guerra!». I search for truth in Russie, «Cercai la verità in Russia» è il titolo d’un libro nel quale Walter Citrine , capo dell’ala sinistra del laburismo inglese, ha fissato i risultati d’una sua inchiesta personale nel paese dei Sovieti. Egli trova che in Russia non si tratta di socialismo, ma di capitalismo che si acuisce sempre più per il sistema d’incrementare il lavoro a cottimo e di punire i più lenti (Stakhanovismo). Citrine trova biasimevoli sopra tutto i metodi dittatoriali del governo. Stalin – esclama meravigliato il laburista inglese – lavora come Hitler! In quanto alla produzione, egli ha calcolato che la fabbricazione di un paio di pigiama costa ad un industriale inglese mezza giornata di salario, mentre alla fabbrica russa costa ben due settimane di salario. La stampa belga torna a discutere la questione coloniale. Il Belgio ha più di 8 milioni di abitanti, 6 dei quali sono insardellati sul breve terreno che separa la Mosa dall’Escaut. Nel Congo invece s’incontrano delle vastissime regioni, come gli altipiani salubri e sotto ogni punto di vista adatte alla dimora permanente dei bianchi . Come mai finora è fallita qualsiasi politica di popolamento su vasta scala? Molti accusano la incapacità organizzativa del governo, altri l’indolenza degli stessi lavoratori e contadini belgi. Un importante contributo alla discussione è stato dato dal rapporto del «Comitato permanente del congresso coloniale», ove siedono tutti i colonialisti più riputati e più esperimentati. Il rapporto, votato all’unanimità, conclude che il «Congo non è una colonia di popolamento, nella quale l’europeo possa dedicarsi a lavori agricoli o industriali, senza il concorso di una mano d’opera indigena: non essere quindi desiderabile che si organizzi un’immigrazione in massa dei nostri connazionali». La ragione di questa conclusione è che in nessuna parte del Congo un bianco può fare il lavoro che un negro può fare in sua vece, altrettanto o meglio di lui, a meno che questo bianco non si rassegni a vivere come un negro. Il Congo invece viene qualificato come colonia d’inquadramento. Il bianco cioè non deve sostituirsi al negro, ma solo inquadrarlo, cioè dirigerlo, sorvegliarlo, formarlo, non surrogarlo. Si possono concepire delle piccole fattorie agricole governate da un bianco e lavorate dai negri, ma non un villaggio di piccoli proprietari bianchi, essi stessi contadini e lavoratori della propria terra. Un bianco per la sua costituzione atavica, non può sottostare in Africa allo sforzo del negro. Queste conclusioni non soddisfano la opinione pubblica, che, dopo la conquista italiana dell’Abissinia, spera che il regime corporativo italiano riesca a fare in Africa l’esperimento di una colonizzazione in massa, finora negato ai belgi. Il governo sembra piuttosto disorientato ed attende anche esso lumi dal di fuori, perché nella dichiarazione del secondo gabinetto Van Zeeland è detto semplicemente che «il governo si sforzerà di assicurare l’immigrazione di un maggior numero di soggetti belgi nella colonia». 