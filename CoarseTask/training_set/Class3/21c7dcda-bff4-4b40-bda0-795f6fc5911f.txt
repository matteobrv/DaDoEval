Il governo ungherese di Darany tenta di ridurre l’ondata antisemita, originata dalla reazione contro la prevalenza degli Ebrei nelle attività commerciali e nelle arti liberali e alimentata e ingrossata dalla propaganda razzista, coi provvedimenti legislativi del «numerus clausus», stabilendo cioè che gli Ebrei possano esercitare una professione solo fino ad una data percentuale e che tutti i professionisti intellettuali debbano essere iscritti alle Camere professionali che, alla lor volta, accetteranno l’iscrizione solo entro stretti limiti. Secondo le statistiche del governo la proporzione degli Ebrei nel giornalismo era nel 1935 del 35,3%, cioè sette volte la percentuale generale degli Ebrei, quella degli avvocati del 49,2%, dei medici privati del 78%, dei medici funzionari pubblici del 13,9%, degli ingegneri del 30,4%. All’industria gli Ebrei partecipavano nella proporzione del 10%. Il progetto governativo prevede delle eccezioni e attenuazioni per gli Ebrei combattenti e, motivando questa legislazione di eccezione, si sforza di richiamarsi non a preconcetti razzisti, ma a ragioni di difesa economica e spirituale del popolo magiaro. La legge, che gli antisemiti dichiarano insufficiente, trovò nella prima discussione alla Camera delle opposizioni assai notevoli. Fu facile per gli oppositori argomentare ch’essa è un provvedimento anticostituzionale, perché intacca l’equiparazione giuridica dei cittadini e rinnega, così affermò l’on. Rassay , il «pensiero di S. Stefano che ci accingiamo a celebrare quest’anno». È facile anche prevedere ch’essa possa portare un qualche disordine nell’ingranaggio economico ed è ovvia l’obiezione di carattere internazionale, svolta dal conte Bethlen : «Come volete chiedere al mondo la revisione del trattato del Trianon , cioè la giustizia internazionale e il ristabilimento del diritto; quando voi stessi in casa vostra rinnegate il principio dell’equiparazione?». Converrà quindi attendersi non solo discussioni movimentate e difficoltà nell’applicazione, la quale dovrebbe avvenire per decreto; ma questa può essere una strada che forse condurrà lontano. Il provvedimento ungherese ad ogni modo contribuirà a rendere più acuta la questione ebraica in Europa e nel mondo: essa non può più venire ignorata né lasciata sotto l’influsso delle sole reazioni locali e nazionali. Bisognerà pure che uomini di cuore, d’ingegno e di potenza, considerando la gravità e l’ampiezza del problema, si mettano assieme per risolverlo in base alla giustizia sociale e ai principi dell’umanità. Ci piace frattanto rilevare che a Budapest in tali frangenti, a presiedere l’associazione ungherese dei giornalisti è stato chiamato un cattolico, il dottor Ladislao Tóth, direttore del Nemzet Ujsag, il quale nel suo discorso programma, dopo aver affermati i suoi ideali di vita pubblica cristiana, proclamò che voleva raggiungerli, tenendo fede ai principi della Costituzione, ai sensi della più verace umanità cristiana e alla libertà onesta e disciplinata dalle leggi. Ancora una volta nei momenti di appassionata fermentazione sociale, chi sente e pratica l’umanismo cristiano, viene spontaneamente chiamato ad esercitare funzione di moderatore e di arbitro. Come sarebbe ideale al mondo, se dappertutto si applicassero i principi, che Corrado Henlein presenta come postulati dei tedeschi boemi! Piena equiparazione e piena parità di grado (la cosa è tanto nuova che l’oratore dovette forgiare un neologismo: Gleichrangigkeit) del popolo tedesco e di quello ceco; riconoscimento alla comunità tedesca boema della personalità giuridica, autonomia amministrativa … Se la piena equiparazione valesse non solo per i tedeschi dei Sudeti, ma anche per i tedeschi in Polonia, in Ungheria e in Jugoslavia; se valesse anche per i polacchi in Germania, gli ucraini in Polonia, i magiari in Cecoslovacchia, i croati in Jugoslavia, se tale principio si applicasse in favore di tutti gli uomini, cristiani o ebrei, bianchi o neri; se questa equiparazione politica fosse veramente una logica conseguenza dell’eguaglianza essenziale della persona umana, creata da Dio e redenta dal suo Figliuolo … Ma chi si richiama a tale premessa fondamentale, chi la pone a base dei propri postulati o delle proprie direttive? È invece in nome d’un diritto razziale, nazionale o di popolo, che si reclama l’equiparazione ed è in nome della stessa egocentrica concezione che la si rifiuta agli altri. Non solo non si riconosce la personalità giuridica alle minoranze nazionali, ma le stesse collettività d’ordine diverso entro lo stesso popolo vedono in pericolo la loro autonomia. Nella vecchia Costituzione prussiana, in quella della Confederazione germanica, e in quella di Weimar, alle Chiese storiche era garantita l’autonomia; ma è proprio quest’autonomia che l’aumentato potere statale ora inceppa o restringe. I cattolici tedeschi dei Sudeti corrono ai ripari. Se sul terreno politico hanno abbandonato l’attivismo, lasciando ai nazionalsocialisti la responsabilità di un atteggiamento radicale, sul terreno culturale e sociale non intendono abbandonare la partita. Le società cattoliche, comprese le giovanili, si sono convocate, per affermare il proposito di vivere e la stampa cattolica, che vi fu una volta tanto fiorente, da fornire uomini e mezzi all’incipiente movimento cristiano-sociale viennese, suona a raccolta. A Pasqua la società editoriale «Egerland» che pubblica quasi tutti gli organi cattolici tedeschi in Boemia, ha lanciato un grido d’allarme invitando abbonati e lettori a rimanerle fedeli. Nessun cattolico cosciente deve rinunziare al proprio giornale! Entro il comune fronte politico-nazionale i cattolici hanno diritto di tener fede ai propri principi e di proclamarli a fronte alta. Auguriamolo di tutto cuore; ma nella stessa Deutsche Presse, organo tedesco-cattolico di Praga, tocca leggere già una sdegnosa protesta contro un articolo del capo henleiniano D. Brand comparso nel numero di aprile del Volk und Führer, articolo di tendenza alla Kulturkampf e che, dice il giornale di Praga, «non tiene in nessun conto l’imponente professione di fede nazionale dei cattolici austriaci e dei Sudeti». Non intendiamo parlare dell’aspetto politico, né delle conseguenze politiche dell’annessione austriaca. Accenniamo solo ad un effetto negativo che interessa particolarmente i cattolico-sociali. Prima del 1933 München-Gladbach e il suo Volksverein esercitavano sui cattolici del mondo una grande attrattiva. La scuola cattolico-sociale germanica era un centro d’irradiazione per tutti i paesi d’Europa e d’America. Spento München-Gladbach, rimaneva Vienna. Rinascevano qui nel dopoguerra teorie di riforme di struttura contro il capitalismo. Augusto Knoll , Carlo Lugmayr , Amedeo Silva Tarouca , senza parlare di Antonio Orel e del prof. Uhde , rinnovavano gli attacchi del Vogelsang contro il sistema capitalista e riprendevano il dibattito, non mai del tutto interrotto, sulla questione dell’interesse. Il libro del Silva Tarouca , prefazionato da Carlo Winter, già viceborgomastro di Vienna, conclude per l’abolizione del prestito a interesse, com’era la legislazione cristiana medioevale. Ma, a parte queste soluzioni estreme che, per quanto discutibili nelle loro ultime conseguenze, rappresentavano pur sempre ardimento di studi e di sforzi era fiorita attorno alla ricostruzione dello Stato autoritario corporativo tutta una collaborazione scientifica, feconda d’idee e di speranze. Il professor Messner teneva cattedra all’università e nella sua rivista, continuando la tradizionale di Seipel e di Schindler ; nella rivista Der Christliche Ständestaat si tornava a sentire la voce del prof. Hildebrand e nelle Settimane sociali dell’Azione Cattolica in Vienna gli oratori più competenti erano chiamati a dare le direttive orientatrici. Lo facevano in vero con una certa libertà anche in confronto del proprio governo, di cui valutavano oggettivamente i progetti di ricostruzione corporativa. Si può vedere, ad esempio, la relazione della Soziale Woche del 1935, in cui il Messner studia lo Stato corporativo al lume della Quadragesimo anno, il dott. Böhm parla della personalità umana, R. Hausleitbner afferma i diritti delle società intermedie e vuole dare alla parola «autoritario» il suo vero significato. Questo gruppo di cattolico-sociali vigilava perché l’esperimento in atto, socialmente parlando, non fallisse. Vero è che la costruzione dei governanti viennesi incontrò all’estero fra i cattolici anche qualche critica ed opposizione, e il capo dei sindacati ufficiali austriaci ebbe fatica a difendere la propria tesi nei congressi sindacali cristiani; ma comunque l’esperimento di uomini che proclamavano di voler costruire sulla Rerum novarum e sulla Quadragesimo anno meritava l’interessamento mondiale dei cattolici. Seipel ancora, trovandosi di fronte la Germania weimariana, poté sperare che l’Anschluss significasse l’apporto del contributo cristiano-sociale all’opera dei cattolici tedeschi. Ma oggidì su quale comprensione potremmo contare per sostenere tale speranza? La Gioventù comunista svizzera in una lettera aperta, largamente diffusa, invitava la «Gioventù cattolica» a partecipare ad «un congresso per la pace» e con richiamo agli avvenimenti austriaci, e all’atteggiamento di protesta della Gioventù cattolica, la esortava ad unirsi ai comunisti in difesa della «libera, democratica e pacifica Svizzera». La Gioventù cattolica ha diramato a sua volta una risposta pubblica, nella quale dichiara di essere disposta a difendere le libertà svizzere contro ogni dittatura, assieme a tutti coloro che sentono cristianamente, ma di non poter accettare la mano comunista, perché le libertà svizzere sono nate e cadono col cristianesimo. Esse si fondano sul diritto naturale e sulla dignità della persona umana garantita dal cristianesimo. Chi combatte il cristianesimo mina le basi spirituali del nostro popolo. I comunisti che vedono nel dittatore Stalin il loro grande maestro, sono nemici altrettanto pericolosi della libertà e indipendenza svizzera. Anch’esso si fonda come il razzismo estremo su di una concezione anticristiana e materialistica del mondo. Bisogna costruire dighe tanto contro l’una che contro l’altra ondata … Dopo aver citato le parole del S. Padre contro il comunismo e aver dichiarato ch’essi amano i giovani comunisti come prossimo, i giovani cattolici concludono col non accettare la mano tesa ed invitano invece i giovani dell’altra sponda, se sono in buona fede, a romperla col bolscevismo e a schierarsi sotto la bandiera della croce. Durante la discussione di un progetto legge per la riorganizzazione del governo federale sorse nel Congresso americano anche la questione se il nuovo bill non implicasse un aumento di controllo del governo federale sull’istruzione pubblica. Per calmare le apprensioni dei cattolici fautori della scuola confessionale libera, un deputato rilesse i telegrammi scambiati in argomento fra il cardinale di Chicago Mundelein e il presidente Roosevelt. Il cardinale telegrafò al presidente di non aver trovato nel progettato provvedimento alcun pericolo per la libertà della Chiesa cattolica e di nutrire del resto la massima fiducia nella lealtà del presidente, la quale esclude una simile tendenza da parte sua. A tale attestato di fiducia Roosevelt rispose: «Il telegramma di Vostra Eminenza è molto incoraggiante poiché viene da un campione sincero e dichiarato della libertà … e perché conclude con una generosa conferma di fiducia nel mio senso di giustizia. Ve ne sono grato più di quello ch’io vi possa dire». P. Coughlin , che alla radio e nel suo settimanale Social Justice ha combattuto aspramente la legge di riorganizzazione classificandola a giant step towards dictatorship (un passo da gigante verso la dittatura), si dichiara lieto nel numero del 18 aprile che il progetto non abbia ancora passato la trafila parlamentare e che abbia subito ad ogni modo grandi attenuazioni. La Gioventù cattolica belga (A.G.J.B.) ha tenuto a Liegi il suo «congresso dottrinale», festeggiando il 25° anniversario della sua attività. Nell’assemblea generale venne letta l’adesione del cardinal Pizzardo , a nome del Santo Padre, e il cardinale di Malines tenne un discorso in cui fra l’altro disse: «Gli attuali avvenimenti invitano ad insistere sulle basi cristiane del dovere civico. Questo dovere è inculcato da Cristo e dalla Chiesa e i papi insistono perché l’Azione Cattolica se ne occupi. Il congresso mostrerà come si debba servire il paese. La soluzione preconizzata, lontana dal marxismo e da ideologie totalitarie, metterà nel centro la persona umana, i diritti della verità e della giustizia …» . I giovani si divisero poi in sette sezioni: I sezione, civica; II, culturale; III, fisica; IV, militare; V, coloniale; VI, internazionale; VII, storica. In tutte furono discusse e votate delle linee direttive. Questo congresso dell’A.G.J.B. era stato preceduto da una settimana di studio dei dirigenti della J.O.C., tenuta a Godinne. In essa mons. Cardijn insistette specialmente sulla formazione religiosa dei giovani; ma parecchie furono anche le relazioni su temi pratici, organizzativi e sociali. Notevole fra tutte quella di p. Arendt sul «ruolo dello Stato in materia economica». Pur ammettendo che in una misura o nell’altra «l’economia diretta» sia divenuta una necessità, l’oratore ha insistito sul concetto suppletivo e sussidiario che deve avere l’intervento statale, secondo i principi delle encicliche pontificie. Il numero del 30 aprile della Vie Catholique è dedicato interamente alla «pace». Monsignor Mathieu, vescovo di Aire e Dax, dimostra che la guerra moderna per l’aumentato orrore dei suoi mezzi distruttivi, è molto più difficilmente giustificabile innanzi alla coscienza cristiana di quanto fosse per il passato. La nozione della guerra giusta è legata a quella della colpabilità, perché fare la guerra vuol dire esercitare il diritto della giustizia vendicativa. Ma tra la giustizia vendicativa e la colpevolezza ci deve essere una proporzione. Ora la guerra moderna è tale cumulo di mali che la colpa che la potrebbe giustificare dovrebbe essere di una gravità senza confronti. Inoltre applicando sempre la dottrina scolastica, la guerra deve rimanere la suprema ratio, ossia l’ultimo ricorso. Ma non si potrà mai parlare di ultimo ricorso prima di avere esaurito tutti i mezzi pacifici, moltiplicati dallo sviluppo della vita istituzionale moderna. Dunque anche per questa ragione la morale cristiana troverà difficilmente di poter giustificare una guerra moderna. Mons. Fontenelle vi sintetizza magistralmente l’opera di Pio XI contro la guerra e in favore della pace. Il suo appello più commovente fu forse il suo messaggio di Natale di un anno fa, quando dal letto della sua malattia rivolgeva «ai governanti ed ai popoli della terra» una nuova, più pressante e dolorosa esortazione alla pace: al suo mantenimento là ove essa regna ancora ed al suo ristabilimento là ove essa non è più che un ricordo e l’oggetto di una tragica e insoddisfatta speranza. Il senatore padre Rutten formula «le esigenze della morale cristiana» e afferma che «all’origine del presente disordine sociale sta la falsa dottrina che misconosce la dignità e i diritti della persona umana. La morale cristiana ha sempre insegnato che nella gerarchia dei valori l’essere umano è posto al vertice dell’universo. Egli solo ha un destino immortale, mentre le nazioni e gli Stati scompariscono nel corso dei secoli non lasciando talvolta che tracce appena visibili». Il padre Le Roy che è addetto all’Ufficio internazionale del lavoro, attingendo largamente al «codice di morale internazionale» pubblicato recentemente a Malines, dimostra che le istituzioni internazionali per la pace sorte a Ginevra corrispondono a un’idea fondamentalmente giusta appoggiata più volte durante la storia dalla Chiesa cattolica. Conviene riformarle, infondendovi lo spirito di cristiana giustizia. Altri articoli di Hoog , M. Carité, mons. Besson , Marc Scherer ricordano il lavoro fatto dai cattolici per il disarmo degli spiriti. 