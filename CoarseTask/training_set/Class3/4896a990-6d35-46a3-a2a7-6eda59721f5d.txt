Le voci che giungono dall’estero sulla situazione dei cattolici tedeschi sono ancora molto tristi, per quanto si parli meno di urti violenti e di contrasti profondi. Ma di fronte allo spirito e, per qualche articolo, anche alla lettera del Concordato, la Germania rimane inadempiente. L’esecuzione della legge sulla sterilizzazione viene imposta anche ai cattolici, le organizzazioni d’Azione Cattolica, specie le giovanili, sono paralizzate, la scuola «simultanea» è favorita sistematicamente ai danni della confessionale e il razzismo neopagano rimane la dottrina ufficiosa, se non ufficiale, del partito dominante. I cattolici, ricacciati da tutte le posizioni pubbliche, vivono nell’ombra, fasciati di sospetti e di silenzio. Eppure essi hanno fatto sforzi sovrumani per adattarsi al nuovo stato di cose. Il Centro si è autosciolto, dopo aver contribuito col suo voto all’instaurazione dei nuovi poteri; mentre un gruppo di minoranza guidato da von Papen ha tagliato addirittura i ponti col passato per associarsi alla marcia dei vincitori. Un giornalista di questo gruppo che diresse per un certo periodo la Germania di Berlino, Emilio Ritter , pubblica, un libro sulla «via del Centro e del cattolicismo politico tedesco» , esprimendovi la speranza che la morte del Centro sia non soltanto la fine d’un partito, ma anche la cessazione del «cattolicismo politico». La Chiesa, dice il Ritter, è invulnerabile, fino che non scende nell’arringo politico. «L’affermazione non è esatta – obiettano le Stimmen der Zeit – la Chiesa non perirà, ma non è detto che sia invulnerabile. Certo le forme nelle quali i cattolici fanno valere il loro influsso nella vita pubblica mutano col mutare dei tempi, ma una forma qualsiasi deve pur esistere, a scanso di costringere la Chiesa a ridiscendere nelle catacombe. E il Ritter, se ha condannato i metodi passati, non ha però suggerito quali dovrebbero essere i presenti». Il Ritter nel suo libro rimprovera anche i cattolici di non aver capito subito qual vento soffiasse e di non essersi decisi più rapidamente per i concetti fondamentali della rivoluzione nazista. E qui viene a proposito un articolo del P. Pribilla S. J. , comparso nella stessa rivista ed intitolato «Carattere». Ci sono nell’individuo delle esigenze spirituali che costituiscono il suo carattere. Ammesso anche che la novità, manifestatasi improvvisamente in un atto rivoluzionario sia di per sé ottima, l’uomo diritto e sincero, còlto d’improvviso, avrà sempre un necessario periodo di esitazione, dovuto al pudore di non parere una banderuola ed un profittatore. È logico che l’esitante si rifugi nel silenzio a pensare ed osservare. Il silenzio naturalmente si prolunga, quando il fenomeno nuovo contenga degli elementi o abbia in parte delle finalità che non si possono accettare. In tali casi conviene distinguere, e se distinguere non si può, conviene tacere. La Bibbia offre dei passi tanto ai partigiani dell’adattamento che agl’intransigenti. Gli uni citano l’Ecclesiastico: Noli resistere contra faciem potentis, nec coneris contra ictum fluvii! Gli altri invocano la franchezza, la dirittura evangelica. È certo che nella dottrina e nella pratica della Chiesa i consigli di prudenza si alternano con quelli di un santo ardimento. Fino a che punto deve arrivare l’adattamento, fino a qual momento deve durare il silenzio?, ecco il grave esito pratico che pesa sulle coscienze. «Ci sono dei momenti – scrive P. Pribilla – in cui una cosa deve venir detta, senza motivo visibile, per la semplice ragione ch’essa è la verità. Se non viene detta, l’ordine morale del mondo subisce un colpo che è peggiore della ferita inferta dalla rozza violenza. Questo vale anche del silenzio “per evitare mali maggiori”. Poiché alla fine la cosa peggiore sarebbe che la verità e la giustizia non avessero più sulla terra né confessori né martiri. Perciò, secondo la parola dell’Apostolo, la verità deve essere detta anche “importune” (2 Tim. 4, 2)… cioè anche quando viene accolta malvolentieri e causa dispiaceri a chi la proclama». Chiamati a parlare sono gli anziani e i sacerdoti, questi per il loro mandato, quelli per l’esperienza avuta. Bismarck nel 1891, dopo il congedo, scriveva che il dovere di parlare, che gli derivava dalla sua conoscenza delle cose, lo sentiva saettare dalla sua coscienza come una pistola puntata contro di lui. E in quanto ai sacerdoti, chi non ricorda la lettera di S. Ambrogio all’imperatore Teodosio? «Sed neque imperiale est libertatem dicendi denegare, neque sacerdotale, quo sentias, non dicere. Nihil enim in vobis imperatoribus tam populare et amabile est, quam libertatem etiam in iis diligere, qui obsequio militiae vobis subditi sunt… Nihil enim in sacerdote tam periculosum apud Deum, tam turpe apud homines quam quod sentiat, non libere denuntiare» . L’articolo prosegue citando dichiarazioni di Hitler, di Hess ed altri capi nazisti, i quali non amano i camaleonti ed i versipelli e concludendo del resto che anche se l’uomo sincero avesse poco successo quaggiù, egli deve sopra tutto provvedere alla serenità della sua coscienza ed a portare illeso nella tomba il suo carattere. Pensieri simili si leggono nell’opuscolo di Monsignor Gröber , vescovo di Friburgo i. Br. (Nationalkirche?, Herder, 1934) il quale osserva che le nature camaleontiche e le banderuole non furono mai le colonne dello Stato, bensì i caratteri franchi e vigorosi. Tali pubblicazioni ci fanno comprendere quale sia oggi la psicologia della massa silenziosa dei cattolici tedeschi e quali problemi comporti il loro atteggiamento in confronto del nazionalsocialismo. L’«Union catholique belge», la federazione politica che dovrebbe abbracciare i vari gruppi e sottogruppi politici dei cattolici belgi ha tenuto un’assemblea generale per discutere la nuova situazione creata dal governo Van Zeeland. All’ingrosso si dovrebbe concludere che i democratici cristiani appoggiano con fiducia il nuovo premier, mentre i conservatori o gli sono contrari o favorevoli con molte riserve e condizioni. Ma, come si è potuto constatare alla Camera e al Senato, nemmeno questa divisione approssimativa è esatta: le diversità si manifestano negli stessi sottogruppi. Era necessaria e legittima la svalutazione? Molti cattolici la qualificano praticamente come una catastrofe e, moralmente, come un’illecita confisca delle sostanze e dei redditi; altri affermano ch’era inevitabile per salvare le banche, le quali altrimenti avrebbero dovuto crollare una dopo l’altra. In conclusione è fallito lo Stato, per evitare il fallimento degl’istituti finanziari. Altro punto di dissenso, la collaborazione coi socialisti; per il vecchio Vandervelde, transeat, ma il de Man e il sinistro Spaak ? E le speranze che tale collaborazione ha rigalvanizzato nel recente congresso socialista? Non precipiteremo verso il famoso Plan du Travail? Alcuni, e tra questi il più autorevole Carton de Wiart , hanno tranquillato i trepidanti assicurando che Van Zeeland non è planista. Anch’io, esclamò il Wiart, sono favorevole al controllo delle banche, ma alla maniera inglese, senza socializzazione, che dal programma governativo è esclusa. Del resto Van Zeeland fece capire d’essere roosveltiano solo fino ad un certo punto. L’assemblea si chiuse senza votazione politica, ma col proposito di riorganizzare le forze cattoliche ristabilendo una maggiore unità e una linea di condotta. I cattolici vennero – ma non i cattolici soli – débordés par les événements. Un comitato riordinatore e di vigilanza cercherà ora di rimettere le forze politiche cattoliche in efficenza. A tal proposito il presidente dell’Union e ministro di Stato Poullet ricordò anche la recente pastorale del Card. di Malines, da noi qui già citata . Recenti riunioni coi «circoli più rappresentantivi dei giovani» – assicurò il Poullet – dimostrarono che si tratta piuttosto di malintesi che di dissensi irriducibili. Dal confronto dei programmi è risultato che molti punti del programma giovanile, potranno venir inseriti nello statuto dell’Union. 