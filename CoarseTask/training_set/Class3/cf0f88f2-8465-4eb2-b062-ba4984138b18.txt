Lo scoppio della crisi jugoslava ha rivelato un grande effetto politico d’un alto gesto morale. Dopo le elezioni parlamentari fra le grida di trionfo della maggioranza governativa che aveva conquistato due terzi dei mandati , e il giubilo non meno trionfante dell’opposizione, che in una forma o nell’altra aveva conquistato la maggioranza nella Croazia, nella Dalmazia, nella Bosnia e nella Slovenia, si vide arrivare a Belgrado un vegliardo che tutti rispettano per il suo carattere e per il suo patriottismo. Questo vegliardo era l’arcivescovo di Zagabria mons. Bauer , venuto a presentare alla reggenza e al governo una protesta contro le misure repressive applicate da organi governativi subalterni a danno delle popolazioni e specialmente del clero croato. Il memoriale, pubblicato per esteso dalla stampa austriaca, era passato in occidente quasi inosservato. Quand’ecco nella prima discussione politica svoltasi nella nuova Camera, parecchi membri della maggioranza tra i quali lo stesso ministro della giustizia insorgere contro monsignor Bauer accusandolo in termini violenti di voler fare una politica anticostituzionale. Ma a questo punto si vide che gli attacchi sembrarono assolutamente infondati anche alle persone equanimi della maggioranza, tanto è vero che essi furono l’occasione immediata delle dimissioni del gabinetto. La soluzione della crisi ha trovato ora una via di conciliazione fra opposizione e maggioranza, e pare che un nuovo spirito di pacificazione o almeno di tregua si imponga a tutti i partiti. Ecco un caso nel quale si dimostra che il clero, pur senza fare politica di partito, col solo suo prestigio morale può fare un’ottima e patriottica politica. I vescovi jugoslavi prima delle elezioni avevano raccomandato in apposita circolare che il clero non partecipasse alla campagna elettorale, salvo sempre l’esercizio dei suoi diritti civili. A battaglia finita però questo stesso clero, mosso da ragioni umanitarie e di equità, interverrà per mezzo del suo capo con un gesto morale che rappresenta la migliore politica e che ha un effetto di gran lunga superiore a qualsiasi scrutinio elettorale. Il congresso socialista francese, radunato a Mulhouse il 9 giugno e giorni seguenti, assomigliò in tutta la sua struttura e in tutto il suo contenuto intellettuale e sociale ai 31 congressi annuali che lo precedettero. L’ordine del giorno delle maggioranze contiene il solito compromesso fra il sistema democratico che si vorrebbe difendere e lo spirito rivoluzionario che non si può non alimentare. La maggioranza si è dichiarata contraria all’organizzazione di squadre armate e al metodo di rappresaglia contro le manifestazioni «fasciste», ma ha però ammesso che si crei una specie di guardia difensiva a tutela delle sedi del partito. Eppure il congresso si dimostrò addirittura ossessionato dal pericolo di una rivoluzione «fascista» ossia da una marcia su Parigi compiuta dai Croix de Feu e dalle altre squadre di destra. Come pensa dunque di difendersi il socialismo nel caso di un colpo di mano su Parigi? L’ha rivelato il segretario generale Paul Faure quando ha dichiarato: «la battaglia comincerà dopo l’insurrezione fascista. Il solo partito capace di salvare la repubblica, il nostro, raccoglierà attorno a sé tutti coloro che vorranno spezzare il fascismo con la parola d’ordine: arrestate i treni di approvvigionamento di Parigi, onde far capitolare i faziosi per un istante vincitori». I socialisti maggioritari contano dunque sul numero dei propri aderenti nella provincia e nei dintorni di Parigi, numero che, come avrebbero rivelato le ultime elezioni municipali, sarebbe andato crescendo appunto in forza della reazione antifascista. E se i socialisti vincessero? Il grande profeta dell’equilibrismo maggioritario l’on. Leone Blum, volendo raccomandare l’adozione del rapporto morale del segretario, uscì in queste letterali parole: «Forse un giorno noi faremo la rivoluzione. Sventuratamente quel giorno faremo anche noi come gli altri: ci prenderemo a fucilate e ci ghigliottineremo reciprocamente, come fecero i giacobini. Ma fino a quel momento bisogna che stiamo fraternamente uniti per arrivare alla soglia della rivoluzione…». Magnifiche prospettive in verità e meravigliosi argomenti per sostenere le istituzioni democratiche contro le rivoluzioni di destra! Raimondo Millet passa in rassegna nel Temps le associazioni giovanili francesi che parteciparono alle discussioni corporative di Roma nel palazzo Aldobrandini. Si tratta per la maggior parte di cenacoli intellettuali, di gruppi cioè di giovani che hanno per bandiera una rivista, ma non ancora per quadri un’organizzazione politica o economica nel paese. Il signor Ganivet, direttore dei quaderni Homme Réel rappresentava a Roma il sindacalismo rivoluzionario. «È la bestia nera del fascismo, dice il Millet, e tuttavia egli ottenne presso gli italiani il più vivo successo». Egli ha dimostrato infatti che i sindacalisti francesi non accettano più i principi marxisti. Essi vogliono la collaborazione degli operai e dei tecnici, ossia di tutti i produttori ma non accettano i capitalisti. Egli trova invece che il corporativismo italiano lascia troppo posto ai capitalisti e sostituisce alla nozione di classe la nozione del partito totalitario, che non corrisponde alla «realtà». L’Homme Réel ha un programma molto simile a quello del piano de Man e vuole la nazionalizzazione delle banche e delle industrie-chiavi. L’Homme Nouveau è invece la rivista giovanile del neo-socialismo. Era rappresentata a Roma dal sig. Roditi e da Paolo Marion organizzatore della gioventù neo-socialista (partito socialista di Francia). Benché questi due neosocialisti dichiarino di non aderire al fascismo, perché la Francia è un paese sempre in sospetto contro il cosiddetto Stato forte, essi ammettono però che anche in Francia la rivoluzione futura dovrà essere una rivoluzione nazionale e non una rivoluzione di classe e in ciò si accostano al fascismo, come s’accordano con esso nell’invocare il corporativismo . «Ma noi mettiamo l’accento sul controllo popolare; noi teniamo all’idea della consultazione popolare». Una terza rivista, più nota, è l’Ordre Nouveau. Sono i personalisti che hanno trovato il modo di conciliare l’autorità anzi la dittatura colla libertà, ammettendo la prima per le funzioni subalterne della società e riservando la seconda al dominio dello spirito . Si tratterebbe di organizzare l’ordine sociale in modo da impegnare ogni individuo a compiere durante qualche mese della sua vita le funzioni subalterne o inferiori della società, permettendo così che a turno gli individui possano dedicarsi in piena libertà alle opere superiori dello spirito. Qualche cosa di queste idee, sostenute a Roma da Robert Aron , Chevalley e Dubuis e che il Millet attribuisce anche al nostro Daniel Rops , ricorda la motivazione nazista del servizio civile nei campi di concentramento germanico. Infine, last not least, il cenacolo che si raggruppa attorno alla rivista Esprit difende il primato dello spirituale. «Essendo personalisti, ha detto a Roma il direttore della rivista Mounier , non vogliamo affatto ristabilire al disopra di tutto l’individuo; intendiamo però che la persona umana debba essere collocata in cima alla gerarchia. Noi rimaniamo diffidenti di ogni movimento politico sociale e non soltanto riguardo al fascismo, in causa del pesante determinismo che domina ogni organizzazione di questo genere. Noi reclamiamo delle garanzie tanto contro l’oppressione dell’anarchia individuale quanto contro l’oppressione del gruppo nemico della persona». Il sig. Galley che appartiene al cenacolo dell’Esprit, ma che a Roma disse di parlare piuttosto a nome del Fronte comune (sinistra radicale) credette di ritrovare nell’esperienza fascista la lotta di classe e concluse affermando che le soluzioni rivoluzionarie cercate e trovate da vent’anni in qua non sono che la risultante di due elementi: da una parte la necessità di lottare contro la situazione economica, d’altra parte in ogni nazione, che ebbe a soffrire per inferiorità, il bisogno di ritornare a ciò che ha fatto la sua grandezza nel passato (Roma per l’Italia e l’impero germanico per la Germania). Ora in Francia il passato veramente glorioso è rappresentato dalla credenza all’universalità dello spirito francese e fu appunto questa credenza che animò i rivoluzionari dell’89. «Io m’auguro quindi, concluse il giovane oratore, di veder costituirsi in Europa – salva sempre l’autonomia delle singole nazioni – il fascio della solidarietà europea che faccia crollare tutte le autarchie economiche e finanziarie». Jean de Fabrègues parlò a Roma a nome del Vingtième Siècle, monarchico-corporativista-regionalista, ma che condiziona il proprio corporativismo al culto della persona che esso pone al di sopra di tutto il resto. Egli fece delle obbiezioni contro la funzione del partito entro l’organismo corporativo. La dottrina tradizionale cattolica-sociale, formulata da La Tour du Pin, venne esposta da Giorgio Viance che ci è occorso spesso di citare per i suoi eccellenti articoli nella Vie Intellectuelle. Il Front Paysan , considerato non è molto come filocomunista e combattuto ora come reazionario, fu a Roma la delegazione che parve accostarsi più di ogni altra al fascismo. Anche rappresentanti della Jeunesse Patriote si dichiararono per il corporativismo italiano. «Noi abbiamo, disse con una certa ingenuità il loro delegato Gimon, due teorie sul corporativismo: l’una applicabile in caso di riforma del regime attuale, l’altra riguarda una rivoluzione brutale. In ogni caso le nostre corporazioni rassomiglierebbero alle vostre». Infine anche il parlamentarismo trovò nel sig. Forestier, rappresentante dell’artigianato, un difensore convinto. Lo stesso Millet dichiarò, a nome della fondazione Blumental, che l’individualismo ora invocato in Francia dai liberali non ha più niente di comune coll’egoismo personale o di classe. «Anche per noi, disse il Millet, i legislatori e governanti devono ispirarsi al bene comune, ma la massa, anche quando avrà ottenuto giustizia e soddisfazione, nell’interesse nazionale resterà quello che è sempre stata, cioè una folla dalla quale domandano di sorgere degli individui eccezionali, dei pensatori, degli artisti e dei civilizzatori che non potranno compiere la loro opera senza un minimo di libertà». Il giornalista ricorda infine che i congressisti ebbero occasione di intrattenersi a palazzo Farnese con padre Gillet, autore della recente opera «Culture Latine et Ordre sociale» , nella quale sono difesi in modo particolare i diritti della persona umana; e dopo avere reso omaggio allo spirito di libertà che dominò nelle discussioni di Roma e al vivo interesse per lo studio e per le idee che anima gli uomini di azione del fascismo, persino alla vigilia di una spedizione militare, promette di riassumere in un prossimo articolo le risposte degli oratori italiani. 