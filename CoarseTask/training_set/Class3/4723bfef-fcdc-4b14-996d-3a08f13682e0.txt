Si è scritto molto sulle «trasformazioni politiche» che avvengono nel Belgio e soprattutto sul sorgere di un «socialismo nazionale», che farebbe capo agli attuali ministri socialisti Spaak e de Man . Vediamo di orientarci esattamente, ascoltando lo stesso ministro degli esteri, intervistato da un giovane cattolico, che ne pubblicò il colloquio nella Independence Belge. Spaak cominciò col dire di essere rimasto colpito in questi giorni dalle dichiarazioni dei vecchi capi, come Vandervelde e De Bruckere , i quali affermano di essere rimasti quali erano cinquanta anni fa. «È cosa strana, dice lo Spaak, che la guerra, la rivoluzione russa e il trionfo del fascismo in certi paesi non abbiano modificato l’idea che si poteva fare del socialismo democratico ed internazionale alla fine dell’ultimo secolo. Io non ho nulla rinnegato del mio ideale socialista, ma credo che vi siano altri metodi per realizzarlo al di fuori di quelli espressi dal marxismo rivoluzionario nel quale credetti per lo innanzi. Allevato al di fuori da ogni preoccupazione religiosa, credo che il marxismo abbia avuto l’immenso merito di richiamare l’attenzione del mondo sopra l’importanza di fattori economici nell’evoluzione sociale, ma il suo errore è di credere che questi fattori siano esclusivi. La guerra e gli avvenimenti contemporanei hanno dimostrato l’importanza delle forze spirituali». Questa comprensione rende più facile allo Spaak la collaborazione coi cattolici o almeno con un gruppo di loro. In tutte le classi e in tutti i partiti si fanno largo due grandi correnti comuni, egli dice: «anzitutto una corrente in favore dei valori d’ordine, d’autorità e di responsabilità, nel quadro della democrazia; di poi una corrente assai forte in favore della giustizia sociale». Aggiungo, conclude questa parte dell’intervista il ministro, di condividere le idee di Enrico de Man e «di considerare i valori umani trasmessici dal cristianesimo come fondamentali per la nostra civiltà». Condotto poi dall’intervistatore ad esprimersi sul «socialismo nazionale» egli dice: «Accetto per quanto mi riguarda il titolo di socialista nazionale, per quanto esso sia soggetto a confusione per l’uso che ne hanno fatto certi movimenti totalitari, ai quali non v’è bisogno di dire ch’io non aderisco in nessun modo. Si può essere socialista nazionale senza nulla rinnegare delle giuste aspirazioni ch’esprime l’internazionalismo, senza nulla rinnegare del proprio ideale di fraternità e di pacifismo». Ma l’esperienza ha dimostrato che non vi è collaborazione internazionale possibile, se non si tien conto dei fatti nazionali. Per il resto il ministro crede sempre che la lotta di classe sia un fatto reale, ma ritiene che «se il socialismo vuole progredire nel regime della democrazia e della legalità, esso deve andare al di là del proletariato e conquistare al suo programma altri circoli sociali». Siamo ancora molto lontani dallo Stato socialista e nello Stato intermedio nel quale ci troviamo esiste una reale solidarietà fra le diverse classi sociali. «Siete voi partigiano dell’organizzazione professionale? L’organizzazione professionale – risponde il ministro – sembra per molta gente un agguato pericoloso, perché negli Stati totalitari l’organizzazione professionale si è sostituita alla democrazia politica. Ma io sono tuttavia convinto che è possibile e utile organizzare le professioni nel quadro della democrazia. Le professioni organizzate dovrebbero avere un certo diritto di regolamentazione, ma in tutte le questioni di interesse nazionale esse non potranno esercitare che una funzione consultiva, la decisione essendo riservata al potere politico, cioè al governo sotto il controllo del parlamento. Accanto all’organizzazione sociale conviene lasciare esistere un sindacalismo libero e di combattimento, e una delle sue armi deve essere il diritto di sciopero. Mi auguro che ci orientiamo verso un regime nel quale i lavoratori, i tecnici e i finanziatori siano associati possibilmente alla proprietà, e in ogni caso alla gestione delle imprese. L’ora del controllo operaio suonerà ben tosto; ma tutte queste riforme non devono tendere ad abolire la proprietà personale e proletarizzare le masse, ma invece ad aumentare la proprietà personale dei beni di consumo». Infine il giornalista sollecita il parere del ministro sul problema che è ora più ardente nel Belgio: la riforma dello Stato. Ecco le sue dichiarazioni: «Ciò che molti desiderano come riforma dello Stato non è ai miei occhi che un semplice ritorno all’idea primitiva e sana della democrazia. Sarebbe un errore per i partiti di sinistra di non tener conto della corrente che esiste a questo riguardo presso tutte le correnti. L’idea di controllo è l’idea essenziale della democrazia, ma questo controllo deve lasciare intatte le possibilità di coloro che agiscono e sono effettivamente responsabili, esistendo la sanzione di potersi sbarazzare di loro, quando si pensi che abbiano sbagliato». In quanto ai rapporti col comunismo, Spaak pensa che esista una certa confusione nell’uso delle parole. «Il termine comunista non corrisponde più a quello che significava una volta. In Russia non esiste affatto il comunismo anzi l’evoluzione che avviene colà non è verso il comunismo e nemmeno verso il socialismo». L’intervistato pensa anzi che si debba dire il contrario, per quanto lo Stato nella U.R.S.S. sia ancora in formazione nel suo definitivo concetto e quindi nella sua denominazione. Comunque, continua, «è assurdo il considerare la Russia come uno Stato democratico e più assurdo ancora di voler chiamare i comunisti d’occidente a concorrere alla difesa della nostre libertà e delle nostre istituzioni. È una profonda divergenza dottrinale che ci separa dai comunisti, differenza maggiore ancora di quella di quindici anni fa. È strano che uomini che li combattevano allora, trovino oggi, dopo il fallimento dello Stato comunista, ragionevole di credere che esso possa costituire la prima civiltà socialista». L’intervista con Spaak fu seguita a breve distanza da un’altra con Enrico de Man, il quale si espresse in senso ancora più favorevole ai cattolici, dichiarando che il suo famoso piano si poteva attuare, attenendosi alle linee direttrici delle grandi encicliche pontificie. L’accoglienza della stampa cattolica è molto diseguale e parecchi giornali, pur rilevando l’avvicinamento prodottosi nei due uomini socialisti di governo, fanno però notare che rimane sempre tra socialismo e cattolicismo un insuperabile abisso dottrinale. In ogni caso la collaborazione non potrà essere che tecnica e limitata ad un preciso programma d’azione. Ogni altro accostamento potrebbe significare confusione di idee e perfino tradimento dei principi cristiani. D’altro canto il consiglio generale del partito socialista si è preoccupato delle tendenze manifestate da Spaak e de Man e li ha chiamati a difendersi. Dalle loro dichiarazioni risulta che essi non intendono abbandonare il partito socialista, ma di fare propaganda delle loro idee entro lo stesso partito. Spaak si è difeso vivamente. Facendo appello, egli disse, alla collaborazione dei cattolici, non ho agito esattamente come Léon Blum? E del resto non si dice nel programma del partito che la religione è cosa privata? Rimango, egli aggiunge, ostile ad ogni alleanza coi comunisti; coloro che la vogliono danno in braccio il partito agli estremisti. Anche de Man si dichiarò contrario al «fronte comune», dimostrando che non si può contemporaneamente collaborare in un governo di coalizione e far parte di un fronte coi comunisti. Queste dichiarazioni sollevarono grandi proteste da parte dei vecchi socialisti che non vogliono assolutamente un’alleanza coi democratici cristiani. Recentemente il ministro di propaganda germanico accusava la S. Sede di eccessiva indulgenza verso il comunismo perché non avrebbe rotto i rapporti diplomatici col governo di Valenza, né allacciate relazioni ufficiali col governo di Burgos. L’Osservatore Romano rispondeva, ristabilendo la verità dei fatti; ma l’accusa ci ha fatto ricordare una «messa a punto» di Jacques Bardoux sui rapporti della Germania hitleriana colla Russia. Hitler il 21 marzo 1933 dichiarava dall’alto della tribuna parlamentare che «per quanto riguarda l’URSS, il governo tedesco è ansioso di mantenere relazioni amichevoli e reciprocamente profittevoli. Il governo della rivoluzione nazionale è particolarmente preparato per questa politica realista di fronte alla Russia sovietica. La lotta contro il comunismo è un nostro affare interno, nel quale non tollereremo mai alcuna ingerenza dall’esterno. Ma le relazioni politiche dello Stato con altre potenze non saranno influenzate da questo fatto». Questa affermazione realista non resta campata nelle nuvole, ché anzi ancora nel marzo 1933, pochi giorni dopo l’incendio del Reichstag, viene concesso un credito di 100 milioni di marchi ai Sovieti e il 20 agosto 1933 a Königsberg, l’ambasciatore della Russia inaugura solennemente la fiera dell’Est. Scoppiato poi un incidente a proposito dei corrispondenti dei giornali, un comunicato ufficiale del 30 ottobre 1933 annunzia che il conflitto fra Berlino e Mosca è risolto e che i giornalisti dei Sovieti saranno ammessi al processo di Lipsia. Il ministro di Hitler e l’ambasciatore di Stalin constatano in questo comunicato che «le relazioni fra i due paesi non saranno intaccate dalla differenza dei loro regimi politici». In un altro discorso del 30 gennaio 1934 Hitler s’applica a calmare le inquietudini dei russi e «fa buon viso al desiderio di Stalin di stabilizzare l’Est, con un sistema di patti, soprattutto se le loro idee direttive sono meno d’ordine tattico e politico e tendono davvero a consolidare la pace». Il 9 aprile 1935 venne confermato l’accordo economico per cui i tedeschi rinnovavano il prestito di 600 milioni di marchi. Fu solo nel marzo 1936 che il Führer, dopo aver denunciato come estremamente pernicioso e condannevole il patto franco-sovietico, designandolo come peccato dottrinale, iniziò la sua lotta a fondo contro il comunismo, ma né questa denuncia né l’anatema lanciato contro il comunismo russo al congresso di Norimberga il 14 settembre 1936, impedirono che Berlino facesse altri prestiti a Mosca. D’altro canto Hitler il 5 maggio 1933 rinnovò per cinque anni il trattato russo-tedesco del 1926, il quale prevede che i due governi «resterons en contact amical», per «arriver à s’entendre sur les problèmes politiques et économiques qui l’interessent mutuellement». Questo realismo nei rapporti economici e diplomatici è anch’esso inquinato da peccato dottrinale? È già noto che il 30 gennaio si ebbe a Monaco l’iscrizione dei nuovi scolari per le scuole elementari della città; i genitori cioè dovevano scegliere fra la iscrizione alla scuola pubblica o alle scuole confessionali con diritto di pubblicità. Questa specie di plebiscito diede un risultato disastroso per le scuole confessionali, giacché dei 7354 scolari presentati per il nuovo anno, 7322 cioè il 95, 66% vennero iscritti alla scuola pubblica e solo 32 a quella confessionale. Ciò vuol dire che nel prossimo anno scolastico dei 54979 scolari che frequenteranno le elementari 52836 andranno nelle scuole pubbliche e solo 2134 nelle scuole confessionali. Nel 1934 l’89% degli scolari di Monaco frequentavano ancora le scuole professionali cattoliche e protestanti: nel 1935i nazisti riuscirono ad abbassare questa percentuale a 65,5%; nel 1936 a 34,9% ed ora nel 1937 la percentuale dei «confessionali» è ridotta a 3,9%. La pressione della propaganda organizzata dal partito dominante fu enorme: ministri, professori, insegnanti, tutto fu mobilitato dal 23 al 30 gennaio per convincere i genitori. Dal ministro Wagner , dall’ispettore scolastico Bauer fino all’ultimo bidello, tutti s’affannarono a fare entrare nel cervello dei genitori l’idea che oramai la volontà inesorabile del nazismo al potere aveva condannata la esistenza delle scuole confessionali e che la scuola di Stato era diventata una fatalità alla quale non potevano sottrarsi, a scanso di essere proclamati traditori della causa nazionale, con le relative conseguenze. Il cardinale e i parroci avevano fatta leggere dai pulpiti un’energica dichiarazione in favore della scuola cattolica, dalla quale già traspariva l’enorme pressione esercitata dallo Stato e dal partito a favore della scuola pubblica; e quando si pensi che i genitori non erano chiamati a votare per scrutinio segreto, ma a mettere il nome e cognome su una lista che sarebbe rimasta come un marchio indelebile per tutta la vita, ci si può ben spiegare come mai la parola del vescovo non sia riuscita a salvare la Chiesa da una dolorosa sconfitta. Dopo l’iscrizione e la pubblicazione dei risultati l’ordinariato arcivescovile di Monaco pubblicava una dichiarazione di protesta contro le accuse lanciate ai vescovi dalla propaganda ufficiale, contro le ingerenze illegali dell’autorità scolastica, contro la mancata libertà di propaganda dei cattolici, essendosi arrivati perfino a sopprimere una lettera pastorale diretta ai genitori. In conclusione l’autorità ecclesiastica dichiara di non poter riconoscere nell’iscrizione la libera volontà dei genitori. La forza non crea un nuovo diritto e perciò il diritto alla scuola confessionale continua ad esistere, in base anche al solenne riconoscimento del Concordato. Ciò non toglie che i fatti abbiano dato ragione al Rosenberg quando recentemente in un discorso dichiarava: «È per noi un punto cardinale che il movimento nazional-socialista diventi attraverso lo Stato il moderatore assoluto dell’educazione della generazione futura. Ci si oppone, egli aggiunse, che non si deve intaccare l’autorità dei genitori. Noi comprendiamo questo nel senso che i genitori marceranno con noi. Se alcuni si rifiuteranno, sappiamo che migliaia di giovani sono in grado su questo capitolo di educare i genitori». In un brindisi, pronunciato ad un banchetto delle associazioni cattoliche a Londra, l’arcivescovo Hinsley si dolse amaramente che il partito laburista in un foglietto volante abbia fatto un’immensa confusione e commesso una grande ingiustizia attaccando la Chiesa e il S. Padre «come sostenitori del fascismo». Sono certo – egli disse – che il 75% del popolo che usa questa parola non ne conosce punto il significato. Esso chiama fascismo ogni cosa che viene contrapposta al comunismo senza saper distinguere. Lo stesso si può affermare della parola comunismo. Vi è invero un comunismo che non è inconciliabile col cattolicismo ed è per esempio il comunismo che si rivela nell’utopia di S. Tommaso Moro , il quale difende però i diritti della proprietà privata e insiste sulla virtù della carità. Si può chiamare comunismo ideale quello dei nostri ordini religiosi fondati sulla carità e sulla povertà volontaria. Ma chi vorrà confonderlo col moderno comunismo ateo ed essenzialmente anticristiano? Bisogna dare alle parole il significato concreto che corrisponde alla realtà dei nostri tempi. Il direttore del West Eclair, intervistato dalla Reichspost, ha dichiarato di non credere che la Francia possa essere tra poco preda del comunismo. La vita e la forza della Francia, egli disse, si fondano specialmente sulla classe rurale che respinge assolutamente il comunismo. Sono esagerate anche le dicerie che si formino delle cellule comuniste nell’esercito. Recentemente – narra il giornalista – un soldato cantò in caserma l’«internazionale». Il comandante lo condannò ad un mese di arresto ed il soldato ricorse a mezzo dei suoi sostenitori al ministro della guerra, ma il risultato fu che Daladier aumentò l’arresto a due mesi. Pagès, tale è il nome dell’intervistato, crede che in Francia il pericolo più prossimo non sia il comunismo, ma piuttosto la evoluzione verso un socialismo di Stato. Egli è persuaso che i 72 collegi ottenuti nelle ultime elezioni dai comunisti siano dovuti in gran parte ai decreti Laval, che diminuiranno gli stipendi ai funzionari, e ritiene che nelle prossime elezioni, come già si è visto in certe elezioni parziali, i comunisti siano destinati a perdere terreno. Il sig. Pagès conclude la sua assai ottimistica conversazione gettando uno sguardo di speranza sull’attività dei sindacati cristiani e della Gioventù operaia cattolica. «I socialisti non hanno che due teste: Blum e Paul Faure, ma costoro non rappresentano l’anima della Francia né potranno rappresentarne l’avvenire». 