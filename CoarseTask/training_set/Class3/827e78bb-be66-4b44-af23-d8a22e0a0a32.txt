La storia del Patto a quattro si può ora ricostruire in base ai documenti ufficiali, pubblicati dai governi . Essa non risulta dissimile da quella che abbiamo delineata già il 16 aprile, fondandoci allora sulle comunicazioni ufficiose e sulle dichiarazioni fatte nei parlamenti o nel Gran consiglio fascista . Il 17 marzo Mac Donald, presentando a Ginevra il suo progetto per il disarmo aveva annunziata anche un’azione politica per disintossicare l’ambiente, avvelenato dalle discussioni intorno al contrabbando delle armi, al rafforzamento della Piccola Intesa e dagli allarmi per il successo e gli sviluppi del nazionalsocialismo. In questo momento interviene l’invito dell’on. Mussolini, e i ministri inglesi il 18 aprile sono a Roma, ove il capo del governo italiano presenta loro un abbozzo di convenzione per un Patto fra le quattro maggiori potenze europee, idea lanciata dal duce già in ottobre nel suo discorso di Torino . Lo schema iniziale del 18 aprile, comunicato immediatamente anche alla Francia e alla Germania, si compone di sei articoli. Nel primo si dice che le quattro potenze ispirandosi al patto Kellog e al «No force pact» s’impegnano ad agire perché questa politica di pace sia adottata, in caso di necessità, anche dagli altri Stati. L’art. 2 riafferma il principio della revisione dei trattati,secondo la clausola del patto societario, e nello stesso tempo dichiara che questo principio non potrà applicarsi che nel quadro della Società delle nazioni. L’art. 3 stabilisce che, qualora la conferenza del disarmo non riuscisse che a risultati parziali, il diritto della Germania ad eguali armamenti, già riconosciuto in teoria, dovrà essere attuato anche in pratica, ma a scaglioni, da determinarsi dalle quattro potenze. Nei giorni che seguono si svolge nella stampa francese e della Piccola Intesa una campagna diretta contro il revisionismo e il riarmamento della Germania. Si grida anche al pericolo che il patto a quattro crei un direttorio europeo, a scapito della Società delle nazioni. Una reazione psicologica anglosassone contro i moti antisemitici in Germania favorisce la campagna contro l’accordo. La Piccola Intesa e la Polonia pubblicano formali proteste. Il 26 marzo il governo italiano trasmette un secondo abbozzo, che viene incontro alle obbiezioni francesi. All’art. 2 infatti «la possibilità della revisione dei trattati» è preceduta dallo «scrupoloso rispetto di tutti gli obblighi dei trattati come mezzo di realizzare la pace internazionale e la sicurezza». Nell’art. 3 poi, prima di parlare del riarmamento per tappe della Germania, s’introduce l’impegno di collaborare cogli altri stati per far riuscire la conferenza del disarmo. Il 1 aprile è il governo inglese che trasmette i suoi emendamenti. Il più importante riguarda la procedura di revisione. Il governo inglese si sforza di dar soddisfazione alle potenze minori proponendo che quando un governo, richiamandosi all’art. 19 del patto societario, proponesse la revisione di un trattato, le quattro potenze maggiori dovrebbero concertarsi su di un piede di eguaglianza cogli stati minori interessati. All’art. 3 poi gl’inglesi vorrebbero affermato che il piano Mac Donald viene senz’altro riconosciuto come prima tappa del disarmo: il che vorrebbe dire ch’essendo tale piano previsto per cinque anni e non contenendo esso alcun riarmamento per la Germania, questa dovrebbe rinunciare, a Ginevra, alle sue insistenze in senso contrario. Il 10 aprile finalmente sono fissati i termini del progetto francese. Esso si compone di un preambolo e 6 articoli. Il preambolo mette in primo piano la Società delle nazioni e precisa che in nessun modo si vuole derogare alle prescrizioni e alla procedura del patto societario, conferma che non s’intende disporre di uno Stato senza il suo concorso e introduce un richiamo al patto di Locarno. L’art. 1 è letteralmente quello che comparirà poi nel testo parafato: si limita il campo d’azione del «patto a quattro» alle questioni proprie delle quattro potenze. L’art. 2 designa come oggetto di eventuale intesa gli articoli del Covenant 10 (reciproco impegno di rispettare l’integrità territoriale), 16 (sanzioni contro uno Stato che rompesse il patto societario) e 19 (possibilità di revisione); ma i quattro potranno soltanto esaminare le proposte di procedura e di metodo per applicare tali articoli, mentre le decisioni in merito restano espressamente riservate agli organi della Società delle nazioni (Consiglio, Assemblea). Anche quest’articolo è riportato quasi integralmente nel testo definitivo. All’art. 3 il progetto francese del 10 aprile propone che la Germania riconosca che «l’eguaglianza dei diritti in un regime che importi per tutte le nazioni la sicurezza» (è la formola dell’11 dicembre 1932) non può realizzarsi che per scaglioni, conforme all’art. 8 del patto e in virtù degli accordi che interverranno a tale effetto. Siamo a Pasqua. A Roma Mussolini riprende i colloqui coi ministri germanici. A Londra nelle Camere e nella stampa s’insiste nel rilevare che l’importanza del Patto non consiste tanto nel tenore della convenzione, quanto nell’atto di volontà pacifica e di cooperazione ch’esso rappresenta e in ciò, ch’esso scongiura il pericolo di blocchi antagonistici. Il governo tedesco presenta il 24 aprile i suoi emendamenti al progetto francese. Essi tendono, circa la revisione, a ricostituire il testo italiano e a ristabilirne il senso. All’art. 2 si propone che i quattro possano esaminare il merito di eventuali proposte territoriali e non soltanto la procedura e si omette il riferimento all’art. 16 del patto societario. L’emendamento più importante riguarda naturalmente l’articolo 3 della convenzione. In caso di parziale fallimento della conferenza del disarmo, la Germania s’impegnerebbe per soli cinque anni (cioè durante la tappa del piano Mac Donald) a non riarmare che per scaglioni da convenirsi. Ciò vorrebbe dire che per quanto riguarda il riarmamento, il Patto a quattro invece che per dieci anni, come aveva proposto Mussolini, avrebbe impegnato la Germania soltanto per cinque. È appunto su questo emendamento tedesco, come ricordò l’on. Mussolini al Senato, che si svolse l’ultima laboriosa fase delle trattative. Vista la difficoltà dell’accordo, sorse allora la proposta di lasciar cadere ogni accenno tanto al già riconosciuto principio dell’eguaglianza dei diritti, quanto all’eventuale e conseguente riarmamento a scaglioni. La questione pende alla conferenza del disarmo: che si continuino colà gli sforzi per un compromesso. Qui, nella convenzione a quattro, si dirà genericamente che se la conferenza di Ginevra lascerà in sospeso delle questioni, i quattro le riprenderanno in esame per cercarne la soluzione. La stampa germanica, di fronte a tale formula vaga, si manifestò dapprima assai riluttante, ma infine il cancelliere telegrafò la sua adesione all’art. 3, nella formula ridotta e generica che appare nel testo approvato. Per tutto il resto il progetto parafato coincide nella formulazione alle proposte francesi. È omesso naturalmente qualsiasi riferimento all’Austria, l’Ungheria e la Bulgaria, quale appariva negli altri abbozzi. Per contro, a proposito delle questioni economiche, non compare nel testo l’accenno all’Unione europea, come aveva dapprima proposto la Francia. Il modo con cui venne circoscritta l’opera delle quattro grandi potenze di fronte ad un’eventuale proposta revisionista, fece sì che la Piccola Intesa ritirasse la sua opposizione. A rinsaldare tale atteggiamento la Francia ha ora inviato alla Polonia e alla Piccola Intesa una garanzia scritta, nel senso che in una eventuale applicazione dell’art. 2 (discussione sulla procedura di revisione), essa non lascerà mai cadere la norma dell’unanimità che il patto societario esige per mettere all’ordine del giorno una proposta di revisione. Mentre però la Piccola Intesa ne prende atto con soddisfazione, la Polonia appare ancora dispiacente, perché essa fa anche questione del suo rango di potenza europea, rappresentata nel Consiglio societario. Di fronte a tutto ciò, se ricordiamo le dichiarazioni, pur così saggiamente temperate, dell’on. Mussolini in Senato in favore del revisionismo , converrebbe concludere che siamo sempre alle stesse posizioni antagoniste che il nuovo Patto non riesce ad eliminare. Ma a ragione egli aggiunge che il Patto a quattro è uno strumento, non una definizione, uno strumento che «per avere conseguenze feconde deve essere operante a volta a volta che la situazione lo impone». Il suo valore funzionale sarà in proporzione della buona volontà e dell’abilità dei quattro. Le vicende non tutte prevedibili di questo patto, dovuto all’iniziativa italiana, all’appoggio inglese, alla elaborazione francese ed all’adesione finale di un dittatore che molti accusavano di sabotare la pace, dimostrano come, al di sopra delle nazioni, dei partiti e dei regimi, si imponga il senso di conservazione sociale o, per dir meglio, operi la Provvidenza, la quale, esaudendo – secondo la parola del Santo Padre – le incessanti preghiere degli umili, guida ai suoi fini e determina le sorti umane. La conferenza di Fulda dei vescovi germanici ha emanato in data 12 giugno una pastorale collettiva per fissare l’atteggiamento dei cattolici nella nuova situazione. La pastorale esalta ed apprezza il principio di autorità e il dinamismo riorganizzativo dello Stato nazionale; esprime quindi la speranza «che l’autorità statale, imitando l’autorità della Chiesa, non decurti l’umana libertà più di quello che richiede il bene pubblico, ma si adorni della giustizia e perciò dia e lasci ad ogni suddito il suo, cioè proprietà, onore e libertà». La pastorale rivendica la scuola confessionale, le associazioni cattoliche, comprese le sportive, la stampa cattolica e conclude con un appello al lavoro per la rinascita della nazione, superando quelli che spera siano stati fenomeni di fermentazione dei primi rivolgimenti. 