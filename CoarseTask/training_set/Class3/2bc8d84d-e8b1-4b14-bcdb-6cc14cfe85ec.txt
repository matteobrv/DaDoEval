Sfuggire oramai al problema dello Stato significherebbe imitare lo struzzo. Lo ha avvertito anche il «consiglio ecumenico» delle chiese protestanti, radunato a Fanö (Danimarca) alla fine d’agosto . Come venne già annunziato, il «consiglio» decise di convocare nel 1937 un’apposita conferenza dei delegati di tutte le sette per discutere e deliberare intorno al problema politico, ai rapporti cioè fra Stato e Chiesa e fra popolo ed individuo. Si pubblica ora il testo della motivazione colla quale la proposta venne presentata ed accolta in consiglio. È evidente che l’impulso decisivo venne dalla situazione del protestantesimo in Germania; ma la motivazione abbraccia un più ampio orizzonte. Essa parla in genere della «straordinaria estensione delle funzioni statali, impostasi recentemente in tutti i settori»; «del sorgere di Stati autoritari o totalitari» e del fatto che la crescente organizzazione economica, resa possibile dalla tecnica moderna coincide con «una maggiore secolarizzazione del pensiero e delle azioni umane». Perciò le idee e la condotta, imposte all’individuo dall’autonomia dello Stato o dalla pressione dell’opinione pubblica «possono divenire inconciliabili col concetto cristiano del senso e del fine della vita». Il problema si fa acuto tanto nei paesi autocratici che democratici, perché la pressione sul singolo è ottenuta in entrambi colla scuola, colla stampa, colla radio e col cinematografo. L’entusiasmo per lo Stato può condurre anche ad un nazionalismo imperialista che rende difficile le relazioni fra i singoli Stati e minaccia la pace. Nel centro del problema sta il destino dell’uomo e si dibatte la questione se il primato spetti alla vita personale, alla personalità o alla collettività. La futura conferenza dovrà quindi rispondere ad interrogativi come questi: scopo, funzione ed autorità dello Stato; limiti dell’autorità politica; rapporti fra Stato e popolo; essenza della politica. Il secondo tema riguarderà i rapporti internazionali, la pace e la comunanza ecumenica delle chiese. Comitati e relatori speciali sono stati designati. Auguriamo buon lavoro! Se sarà così, i risultati non si potranno discostare dagl’insegnamenti degli ultimi Papi (ricordare specialmente la Costituzione cristiana degli Stati di Leone XIII e la Quadragesimo anno). Il che non significa che i cattolici, pur possedendo direttive precise e luminose, non abbiano il dovere di ristudiarle e ripensarle di fronte alla situazione presente ed a quella che si prepara per domani. A proposito: a Malines il 25 e 26 settembre si radunò sotto la presidenza del card. van Roey l’«Unione internazionale di studi sociali», l’associazione fondata dal Mercier per continuare l’opera dell’Unione di Friburgo. Erano rappresentate il Belgio, la Francia, la Germania, l’Austria, l’Olanda e la Svizzera: i cattolici italiani non hanno nulla da dire. Sul primo tema «organizzazione dei cattolici» vennero riaffermati i relativi articoli del «Codice sociale» di Malines ; sul secondo argomento «classi medie» venne votata una risoluzione che invoca «una organizzazione corporativa autonoma con poteri regolamentari, il che non esclude né il controllo né l’appoggio dello Stato». L’Europa, vista dall’America, deve sembrare una bolgia di esaltati. L’anglosassone col suo realismo terra terra non arriva nemmeno a rendersi conto delle origini e dei motivi della psicologia nazionalista. «La verità è, scrive il cattolico Commonweal del 21 settembre, che l’Europa is flirting desperately with Master Chaos – fa disperatamente la corte al signor Caos! Il sentimento nazionale intraprende ogni giorno dei voli stratosferici senza alcuna zavorra… Chi provocherà la prossima guerra avrà monopolizzato per sempre il nome di barbaro». Guardando però più attentamente, il Commonweal troverà anche delle manifestazioni che riabilitano in modo nobilissimo la mentalità europea. Volgiamo l’occhio, per esempio, a Lourdes, ove si svolge un pellegrinaggio internazionale di 60.000 combattenti. Ecco il sacerdote ed ex deputato Bergery che nel suo discorso, pronunciato solennemente dal pulpito del santuario, esclama: «Les morts ne veulent pas que vous vous soyez assémblés seulement pour chanter leurs louanges; ils ont compté sur vous pour créer ce qu’ils veulent: la paix définitive et non pas une paix de peur et de servitude, mais une paix joyeuse de liberté et d’honneur. La guerre est une abominable souillure, une régression vers la sauvagerie des premiers âges. La prochaine serait un suicide de l’Europe, où disparaîtraient les vainqueurs aussi bien que les vaincus. Si les diplomates n’appellent pas l’Ouvrier divin à leur oeuvre de Babel, nous, nous tendons nos mains vers un ciel qui pour nous est plein de promesses et de grâces. C’est pour le règne de cette paix totale et forte que nous sommes venus ici à la Grotte …». Quale appello più nobile, più eloquente di questo, col quale si concluse la magnifica orazione? «Camerati di tutti i paesi, avversari di ieri, fratelli d’oggi nella fede! Portiamo via da qui colle nostre bandiere le nostre immense speranze di soldati cristiani; noi strapperemo al cielo colle nostre preghiere, questo miracolo: la grazia della pace … Noi seminiamo nelle lagrime, ma altri raccoglieranno nella gioia!». E alla fede bisogna aggiungere l’azione, aggiunge in un suo altro ascoltatissimo discorso il cardinal Liénart . Il Vangelo contiene una legge di giustizia e di carità. Il Papa ha tradotto nelle sue encicliche questo programma d’azione. Bisogna applicarlo nella vita privata e sociale. Siate cristiani nella famiglia, nel lavoro, nell’organizzazione professionale, nel vostro lealismo di cittadini. Bisogna agire e parlare. Non mettiamo la fiaccola sotto il moggio. «Non abbiamo il diritto di riposarci, abbiamo ancora tutto un mondo da ricostruire!». Un mondo da rifare, «une civilisation plus belle, plus haute, plus humaine!». Un programma di attivismo cattolico lanciato in un mondo agitato da tutti i dinamismi più contraddittori. La sfida dell’ottimismo cristiano al Master Chaos! Gli è che, ritornati nei loro paesi, la voce dei cattolici incontra spesso una atmosfera di sospetto ed è soffocata dal frastuono delle imprese stratosferiche. Ma non è detto che, ove essi abbiano la possibilità ed il coraggio di agire, il loro pensiero moderatore non pesi sulla bilancia delle decisioni. L’opinione che Roosevelt non sia né un corporativista né un liberista né un solidarista, ma semplicemente un tempista, cioè un uomo il quale ricorre di volta in volta alle misure che gli sembrano utili o necessarie senza preoccuparsi di sistemi e d’ideologie, trova nuova conferma nella riforma della N.R.A. (Ufficio della ricostruzione nazionale) . Già si annunzia che il suo nuovo direttore avrà il titolo di «Coordinator», ossia le funzioni non più di dirigere l’economia, ma di coordinare le sue forze libere. In un momento di disperazione la dittatura della N.R.A. venne invocata ed acclamata da tutti, compresi coloro che ora la coprono d’infamia. Roosevelt sembra pensare che la N.R.A. della prima maniera fosse necessaria, quando bisognava rimettere in piedi il mondo industriale e che esso abbia esercitata in ogni caso una funzione utilissima evitando all’America un anno di terrificanti convulsioni. Quando si avverta, ad esempio, che negli Stati Uniti gli operai combattono ancora per la libertà sindacale, non si troverà strano che la N.R.A. abbia voluto imporre i suoi codici. Ma ora, dichiara il Presidente, i codici si attenueranno. Per via di accordi bilaterali si limiteranno le disposizioni troppo restrittive sui prezzi minimi e sui limiti della produzione. Gli scioperi? Bisogna evitarli, e il presidente rimprovera padroni ed operai di non essere ricorsi agli uffici statali di conciliazione. Si propone anche di convocarli per stabilire una tregua industriale, ma si affretta a dichiarare che non intende sottrar loro permanentemente «le armi ordinarie della guerra industriale». Oramai si tratterebbe dunque di «libertà sorvegliata», invece che di «economia diretta». Vero è che l’intervento più decisivo il quale guadagnò a Roosevelt il titolo di dittatore economico fu quello nel campo finanziario e quello sul terreno agrario: e qui l’esperimento non è ancora definitivo. Ma gli nuoce finora un paragone: l’Inghilterra, il Canada, l’Africa del Sud non hanno istituito organismi come la N.RA. e non sono intervenuti a limitare la libertà economica: e tuttavia la ripresa in questi paesi è più rapida, più significativa. Il problema ha molti lati e quindi le deduzioni possono essere sbagliate; ma il grosso pubblico, del quale Roosevelt deve tener conto per le prossime elezioni, è facilmente consequenziario. Perciò mentre da un lato si garantisce l’appoggio degli operai, assicurando loro i diritti sindacali, Roosevelt cerca di parare il controattacco dei conservatori, facendo delle concessioni sul terreno dei regolamenti industriali. Insomma, pare quasi che il New Deal stia per perdere la vivacità dei suoi colori. È un’illusione il credere – scrive C. W. Thompson nel Commonweal – che l’America del 1934 sia una cosa completamente nuova. È nuova soltanto per gli americani che non conoscono la storia. Ma chi la studia, troverà che la situazione di Roosevelt è assai simile a quella di parecchi altri presidenti dell’ultimo secolo; che è anzi una logica conseguenza di un’evoluzione politica, iniziata già con Lincoln. Vero è che la fantasia degli americani è stata colpita dallo spettacolo con cui il Congresso affidò al presidente poteri mai avuti. «Ma erano poteri d’urgenza e fu una legge d’urgenza, revocabile in ogni tempo. Quando tali poteri verranno revocati o semplicemente modificati, si starà a vedere; ma è notorio che nel Congresso, democratici e progressisti, dai Glass e Byrd ai Borah e Nye , sono tutti decisi per la revoca o la modificazione, non meno dei repubblicani». I giornali protestanti della Germania, informati dalla Deutsche evangelische Korrespondenz, organo della federazione evangelica, levano alti lai per l’arresto di alcuni pastori evangelici, avvenuto in Austria dopo l’assassinio di Dollfuss, e parlano di persecuzione religiosa, di furore antiprotestante, d’odio confessionale. A buon diritto si è risposto da parte ufficiale austriaca, controllando caso per caso e dimostrando che si tratta di arresti per complicità politiche in gran parte già revocati e che nulla hanno da fare colla confessione degli arrestati. La confessione augustana gode in Austria piena libertà ed è completamente equiparata, ricevendo anche le congrue degli ecclesiastici dal bilancio dello Stato. Come sarebbe facile, conclude l’organo austriaco, ritorcere l’accusa, dimostrando in qual modo vengano trattati i sacerdoti cattolici in Germania! Sul nostro tavolo sta una rivista ecclesiastica protestante che contiene una serie di lettere dall’Austria, scritte evidentemente da famiglie protestanti – anche di pastori – agli emigrati politici in Germania. Per esse pure vale la risposta dell’ufficio stampa austriaco. Tuttavia vogliamo aggiungere anche una considerazione generale. Tornano sventure, sacrifici, dolori! Anche chi crede che tutto questo sia prezzo di un balzo fatale del destino verso il progresso, si sentirà muovere dalla pietà a gridare: «Arrestatevi, frenatevi; affinché gli uomini che non trascinate nella vostra scia, abbiano almeno il tempo di sgombrare il cammino». In pochi mesi quante violenze e quanto sangue. Vittime illustri, vittime ignote… Caino è in giro per l’Europa. Mentre la resistenza passiva di Gandhi è in declino, l’attivismo violento diventa la regola dominante dei contrasti politici europei. E tutti tentano lo stesso coonestamento: la patria, la libertà, la giustizia, l’indipendenza, un’idea… Bombe, pugnali, rivoltelle, incendi. Strazi e rovine e lutti dovunque! Impossibile spezzare con un supremo arbitrato d’imparziale equità la catena dei rancori e delle rappresaglie, condurre a ragione gli esaltati e convincere i fanatici. Oltre i criminali, vi sarà sempre chi per erronea coscienza aspirerà alla gloria di Bruto, chi col rischiare la vita propria crederà di poter attentare all’altrui o chi infine ripeterà le parole dei Farisei esser meglio che perisca uno piuttosto che tutto il popolo. L’atmosfera di esaltazione nazionale in cui viviamo, il dinamismo eccessivo, prodotto dal culto esagerato dello sport e dal cinematografo, l’esempio della violenza che ha improntati dopo la guerra molti rivolgimenti politici, stanno preparando una generazione che subirà ancora più facilmente delle vecchie la suggestione del colpo brutale, e, impaziente di realizzare i propri ideali politici, sarà più che mai tentata di saltare ogni evoluzione, per tagliare con un colpo netto il nodo gordiano. Le lezioni stesse della storia subiscono interpretazioni contraddittoriamente soggettive. Se nella morte di re Alessandro gli uni vedono un grave pericolo per lo Stato unitario e per la nazione serba, altri vi vorrà vedere la liberazione da un’egemonia o la fine di una dittatura, onde dalle conseguenze, così variamente interpretate, è più facile ai fanatici di dedurre una giustificazione utilitaria del delitto che la sua riprovazione morale. Il cercare quindi delle ragioni politiche ed umanitarie per combattere il criminalismo politico, sembra impresa più che mai vana e disperata. Alla società civile non rimane altra salvezza che quella di ritornare alla vecchia morale ed al quinto articolo del decalogo: Non ammazzare! L’uccisione non è lecita per nessuna ragione, che non sia la necessaria e legittima difesa. Su colui che infrange questo precetto pesa la maledizione di Dio. Come scrive il poeta: … Caini novelli, maledetti da Dio, le mani affonderan nel sangue dei fratelli, e incalzati dal rimorso come lui fuggiran di Dio la faccia. Nessuna scusa, né l’amore alla patria, né la ragione nazionale, né la reazione a torti realmente o non realmente subiti; ma sola e per tutti l’universale e imprescindibile legge divina, scolpita nella coscienza di tutti gli uomini! Fino a che non verrà ristaurato questo supremo principio di morale e non lo si proclamerà francamente nelle scuole e nelle manifestazioni civili, nella stampa di ogni parte, invocheremo invano la scomparsa dai nostri costumi del delitto politico. Al cordoglio per la sventura che colpisce i popoli della Jugoslavia si aggiunge il dolore per il lutto francese . La preoccupazione infine che l’opera di pace intrapresa da Barthou possa subire un arresto tocca specialmente gl’italiani, che dalle comunicazioni fatte nel discorso di Milano, derivavano la speranza di un sostanziale riavvicinamento italo-francese. Voglia il Cielo che le preoccupazioni della prima ora si dimostrino esagerate e che dal sangue prezioso delle vittime, rifiorisca l’opera di pace ch’essi hanno voluto. Nella solidarietà del mondo cristiano a Buenos Aires, centinaia di migliaia di cuori innalzano preghiere perché anche la vecchia Europa riabbia la sua pace e a quelle centinaia di migliaia fanno eco tutti gli uomini, nell’animo dei quali l’amore cristiano soffoca ogni altra passione. 