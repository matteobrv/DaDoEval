Al generale von Hindenburg i contemporanei, amici e nemici, riconoscono la corona d’alloro, riservata ai grandissimi; al pater patriae tutta la Germania tributa gratitudine e il mondo ammirazione; all’uomo nessuno può negare straordinarie virtù personali e civili, ma il presidente Hindenburg, come politico, è morto portando nella tomba il suo segreto . Rieletto nel 1932 con 19.360.000 voti socialisti, centristi, conservatori contro 13.417.000 dati a Hitler, licenzia alcune settimane dopo il cancelliere Brüning, capo della coalizione che lo ha portato sugli scudi. Lo licenzia, dicono, per uno scrupolo costituzionale, negando a Brüning il decreto che scioglie le milizie di assalto. Ma nemmeno affida il governo ad Hitler, anzi proclama in una dichiarazione solenne di non poterglielo dare, perché in sua mano diverrebbe il governo di un solo partito: questione dunque di principio e di diritto che viene presentata come insormontabile. Da Minerva in armi balza fuori invece allora von Papen, col proposito di attuare il piano dei conservatori, che è la solita illusione dei troppo furbi: sfruttare le forze rivoluzionarie naziste per i propri fini di restaurazione. Hitler non abbocca. Vuole essere cancelliere o niente. Von Papen è costretto a governare per sette mesi da solo e quando, col consenso del maresciallo, fa il colpo di Stato prussiano, mandando un plotone della Reichswehr ad arrestare tutto il ministero, oltre i democratici, si trova contro anche gli hitleriani. Goering, presidente del Reichstag, diventa il paladino della costituzionalità e della libertà contro il «reazionario» von Papen. Il quale, dopo aver tentato invano di truccare il III Reich da Sacro Romano Impero redivivo, pare inabissarsi per sempre tra i fischi unanimi della sinistra, del centro e degli hitleriani. Senonché dopo solo quattro settimane di dittatura militare, che porta il nome di Schleicher, von Papen riesce, rettificandolo alquanto, a riprendere il suo piano. Hindenburg viene persuaso che il comunismo è un pericolo grave ed imminente – e difatti negli ultimi mesi i comunisti sono cresciuti – e che Hitler, ben circondato, non sarà pericoloso. Hugenberg assume i ministeri economici, von Papen il vicecancellierato, un ambasciatore di carriera gli esteri , un generale la Reichswehr . Che cosa potrà fare questo povero cancelliere «neuropatico» – così lo dipingevano i feudali, – questo fanatico agitatore, venuto senza esperienza dalla piazza, in mezzo a tre o quattro esperienze così consumate? Non si era del resto tutti d’accordo nella politica estera e, all’interno, nella lotta contro la democrazia parlamentare? È vero che intorno ad una questione di dettaglio si era di parere diverso. Hitler, rivelatosi elezionista impenitente, voleva un plebiscito; gli altri, con in testa lo Hugenberg, sprezzavano i ludi cartacei. Ma tanto, se ci trova proprio gusto, lasciamolo che si scapricci! Così il 1 febbraio 1933 Hitler scioglieva il Reichstag. Fu un mese di propaganda rivoluzionaria turbinosa e travolgente. L’incendio del Reichstag portò all’incenerimento dei partiti di sinistra, alla débacle dei conservatori ed alla svalutazione dei centristi. Hindenburg veniva poco dopo invitato a firmare una legge di pieni poteri, che concedeva al Consiglio dei ministri il diritto di far leggi e al Cancelliere quello di promulgarle. Così in forza di questa legge, tutto l’antico – compresa la costituzione di Weimar – si dissolveva nelle mani di Hitler. L’autorità morale di Hindenburg era ancora grande, ma i poteri del Reichspresident passavano di fatto già allora al Reichsführer. Ed ecco il segreto del vecchio maresciallo. Da quel punto in poi – se si eccettua forse il suo intervento nella questione della Reichskirche – egli coprì, di fronte al pubblico, tutta l’opera rivoluzionaria hitleriana, fino alle esecuzioni del 30 giugno. Questa solidarietà di fronte ai contemporanei e alla storia, proveniva veramente dall’aver egli mutato opinione, o era soltanto una logica catena di cause ed effetti che lo trascinava ogni giorno più lontano dalle sue idee politico-costituzionali, che aveva fatte proclamare e stampare non solo nel 1925 , ma anche due anni addietro? Sono questi i segreti che i necrologi trasmettono inviolati alla posterità e che i superstiti, nell’amore e nell’odio, cospirano a mantenere. E tuttavia si vorrebbe scrutarli, perch’essi rappresentano quella verità umana, di cui abbiamo sete e per la quale solo la storia fu detta maestra della vita. La Reichspost ha coniato per Hitler, duce dell’impero, il titolo, evidentemente vezzeggiativo, di monocrate, ed Hitler se n’è vendicato proclamando il suo attaccamento più sincero al principio che «ogni potere viene dal popolo». Jede Macht geht vom Volke aus, diceva la costituzione di Weimar , e questa formola, presa dallo statuto belga, venne votata dai cattolici solo colla riserva di formali dichiarazioni esplicative, interpretando cioè che il popolo è colui che designa il detentore del potere ossia lo strumento per trasmettere il potere che deriva da Dio. Quante discussioni intorno a quest’atteggiamento dei cattolici belgi e tedeschi, quali spiegazioni per dimostrare che non si voleva accettare il principio della rivoluzione francese, espressamente condannato dalla Chiesa! Uno degli argomenti dei conservatori contro i parlamentaristi fu appunto questo, che bisognava finirla coi principi rivoluzionari del 1789 o del 1848, abolire l’elezionismo, sostituire al mandato elettorale il principio del capo. Come mai il Führer sente ora bisogno di contare in Germania le teste? Questa monocrazia assomiglierebbe dunque al cesarismo plebiscitario di Napoleone III? Quali sorprese ci potrà recare ancora questo nazionalismo germanico che si chiama socialista, per distruggere il socialismo; e diventa plebiscitario, per abolire la democrazia? O sarebbe vero che in una forma o nell’altra – come sostiene Hanotaux nella sua «Storia di Francia» – il suffragio elettorale sia oggimai divenuto un’esigenza psicologica dell’età moderna, sicché i governi più assoluti, non se ne possano dispensare? «Noi siamo ben lungi – proclama per suo conto il nuovo cancelliere austriaco – noi siamo ben lungi, weit entfernt, dal considerare qualsiasi forma di dittatura come la forma ideale di governo. Siamo invece dell’opinione che un condiritto del popolo a determinare le sue sorti è una necessità…». Il ritorno alla forma della democrazia parlamentare è escluso – egli continua – ma troveremo modo di ripristinare il principio elettivo attraverso le corporazioni. Il popolo sarà presto chiamato a confermare le direttive di Dollfuss e dell’attuale governo. La rivista Der Christliche Ständestaat (lo Stato corporativo cristiano) cerca dunque ancora la sua formola pratica per applicare il principio già riconosciuto nella nuova costituzione; il terzo Reich presume invece d’averla già trovata nel plebiscito. Ma è caratteristico che, ovunque per demagogia o per sincerità si cerchi una nuova strada, essa non possa più accostarsi al tipo dell’assolutismo antico, ma debba tener conto perfino nella Germania di Hegel e di Fichte, del nuovo principio cristiano che Leone XIII richiamava colle parole: Est homo quam respublica senior! Gli è che il mondo, politicamente e socialmente parlando, non si può dividere in individualista e antiindividualista. Tertium datur; vi è anche un mondo personalista. Il personalismo cristiano afferma l’esistenza di una certa sfera di diritti personali, famigliari e sociali preesistenti allo Stato. Il nazismo è antiindividualista, ma anche antipersonalista, o meglio, è personalista solo nel senso che toglie alle persone dei cittadini la loro personalità per concentrarla in una sola persona. I cristiano-sociali viennesi, costretti alla dittatura per salvare l’indipendenza, indotti ad abbandonare il sistema parlamentare per non soccombere alla demagogia, spinti ad organizzare delle milizie di parte per contrapporle allo squadrismo hitleriano, si sforzano tuttavia di creare un sistema che non sia né statualista né individualista, che si fondi sulla forza della legge e non sulla legge della forza. Questo sforzo, questa ricerca fu la tragedia di Dollfuss. E quando si sente dire da qualcuno che i cristiano-sociali si perdono, perché non sanno usare i metodi draconiani di Hitler, o viceversa qualche critico, più a sinistra, vi spiega le presenti loro distrette coll’abbandono delle rigide regole della costituzionalità, entrambe le osservazioni, pur non colpendo nel centro, contengono una particella di vero, perché accennano ai termini estremi entro i quali si dibatte il sistema di governo a Vienna. Ma sarebbe ingiusto il concludere che si tratti di un barcamenare per mancanza di direttive interne e insufficienza di convinzioni. I viennesi non sono semplicemente contrari alla dittatura germanica, ma sono prima di tutto ostili al nazionalsocialismo, come ideologia politica e sociale. Uomini allevati alla scuola di Lueger, Schindler e Seipel, non possono venir classificati tra quei conservatori autoritari che, negando l’individualismo moderno, credono di dover rinnegare anche l’autonomia spirituale della persona umana. Essi cercano la forza del governo nella coscienza religiosa; il che vuol dire, credono che il personalismo cristiano sia la garanzia più sicura della coesione sociale. Pensano di creare all’istinto individualista, ridestato nell’anima moderna e tutt’altro che spento, un contrappeso nella coscienza cristiana; e cercano appunto anche nel metodo di governo quest’equilibrio fra autorità e libertà, tra forza e libero consenso. L’ideale radioso che brillò innanzi al congresso di Vienna, come meta lontana ma gloriosa, è quello che il Dutroncy esprime con queste parole: «Dans un milieu politique, idéal qui prendrait son inspiration dans l’Evangile, le salut de la société serait assuré par l’exercice des devoirs qui assurent l’émancipation et le salut de l’âme individuelle. L’autorité s’y exprimerait uniquement dans la langue de la liberté, c’est-à-dire que la soumission deviendrait volontaire et joyeuse, l’ordre public serait protegé, non plus par le service de la police, mais par celui de la conscience». Quale tragedia: avere dinnanzi agli occhi quest’ideale ed essere costretti, per legittima difesa, a rizzar delle forche e venir chiamati tiranni! Per questo Schuschnigg respinge sdegnosamente l’accusa di voler la dittatura sistematica e definitiva, quella dittatura che è una reazione istintiva della società divenuta pagana e che invece i tedeschi acclamano come il sistema ideale e conclusivo di governare una nazione. Caratteristico per la mentalità di Dollfuss è il mandato ch’egli diede a Winter , ora viceborgomastro di Vienna. Ernesto Carlo Winter, quarantenne, è uno scolaro di Seipel, con qualche derivazione da Othmar Spann . La «Metafisica sociale della scolastica» e la «Sociologia in Platone» sono due lavori che possono venire e furono discussi, ma attestano un pensatore ardito ed originale. Winter era partigiano di un accordo colla sinistra e tentò infatti ripetutamente, per sua iniziativa o per mandato ufficioso, d’indurre i socialisti ad appoggiare disinteressatamente il governo. Dopo la repressione del febbraio, il defunto cancelliere lo chiamò e gli diede l’incarico di accostare e riconciliare i rossi. Da quel momento Winter ispira l’Arbeiter Sonntag, settimanale scritto apposta per gli operai socialisti, con un programma laburista, a tipo anglosassone, nel quale giornale si sostiene che l’attuale dittatura è una misura transitoria e che il futuro Stato corporativo sarà conciliato colla democrazia e cogli interessi della classe operaia. Winter inoltre tiene e presiede delle libere serate di discussione nei quartieri operai, nelle ex camere del lavoro e nelle ex sedi del partito socialista; e in esse domina una libertà di linguaggio che in Germania porterebbe nel campo di concentrazione. Riuscirà questo tentativo di persuasione, quest’appello diretto alle coscienze? Certo esso è un apostolato degno dell’idealismo cristiano ed è opera di grande lena e lunga portata. La gioventù odierna, accesa più dalla fantasia che guidata dalla ragione, preferisce le cosiddette soluzioni dinamiche, il colpo di mano, il ricorso alla forza. L’impresa del Ballplatz è forse la più caratteristica dell’epoca postbellica, pur così ricca di rivolgimenti teatrali. Ma se riusciva, era davvero una soluzione? E chi conta le lagrime, le vittime, i disastri morali e materiali di tanta catastrofe? I popoli alla fine non progrediscono che se progrediscono moralmente gl’individui. E si può dare progresso morale senza elevazione e purificazione delle coscienze? Vero è tuttavia che il politico-cristiano che vuole rispettata la coscienza e salva la legge morale dev’essere pronto al successo, come all’immolazione. Hitler, anche dopo il 30 giugno, è circondato dall’aureola del trionfatore, Dollfuss morì dissanguato, senza che nessuno gli rivelasse che quei soldati non erano soldati e che la rivolta, capeggiata, come gli dissero, da un cristiano-sociale, era fallita. Morì come un vinto, e tuttavia è un vincitore! Di fronte a tanto e sì nobile idealismo chinino la fronte i machiavellici, i realisti e gli scettici. Tacciano riverenti quei letterati estetizzanti che serbano per i politici idealisti le frecce del loro sarcasmo. S’ispirino sopra tutto i giovani, ed imparino che la battaglia della vita è ancora degna di venir combattuta! I cattolici svizzeri annunziano nuovi progressi corporativi. Si tratta però di corporazioni libere che aspirano bensì ad una sistemazione giuridica, ma rifuggono sovrattutto dallo statalismo. Secondo il programma del 1924 gli svizzeri concedono ai poteri pubblici il diritto di vigilare perché fra le diverse corporazioni si mantenga un «equilibrio normale» e sia salvaguardata la pace sociale: e non più. La formola dei cattolici svizzeri rimane: sindacato libero nell’organizzazione autonoma e legalmente riconosciuta. La «commissione parlamentare per la riforma dello Stato» ha preparato in Francia anche un progetto di organizzazione corporativa. Si tratterebbe di riformare l’esistente «Consiglio nazionale economico», suddividendolo in venti sezioni professionali a carattere paritetico. Le sezioni verrebbero elette dalle associazioni professionali libere esistenti, in base ad un censimento da rinnovarsi ogni triennio. Niente dunque sindacato unico, giuridicamente riconosciuto, ma libertà sindacale per gli operai e per i padroni. Il Consiglio rimane un corpo tecnico consultivo; tuttavia l’art. 11 del progetto stabilisce che, entro otto giorni, gli debba venir trasmessa una copia di ogni contratto collettivo di lavoro e che vi debbano venir depositati anche gli accordi di trust, cartelli o convenzione di prezzi. Il Consiglio può proporre che certe disposizioni vengano rese obbligatorie per tutti, padroni e operai, di una data professione o di un dato ramo. Ma ogni decisione spetta sempre agli organi legislativi, cioè ai due rami del Parlamento. E l’accettazione del progetto da parte del Parlamento è tutt’altro che sicura. Già tuonano i pezzi dell’artiglieria pesante liberale. Joseph Barthélemy ammette nel Temps che si possa discorrere di rappresentanze consultive tecniche, ma mette in guardia contro la china scivolando sulla quale si arriverebbe ad affidare a simili corpi anche l’amministrazione dello Stato. L’esperienza, egli dice, fu già fatta. Nel 1789 le «assemblées de bailliage», incaricate di eleggere i deputati, erano costituite in maggioranza di rappresentanti delle corporazioni. Ebbene, furono proprio loro a darci la Costituente, definita a ragione dal Taine come «académie d’utopistes». Bisogna concedere o non concedere un prestito all’Ungheria? Separare la Chiesa dallo Stato? Concludere il patto a quattro? En quoi donc une assemblée de boulangers, d’electriciens et de parfumeurs aurait elle une capacité spéciale pour résoudre ces délicats problèmes? 