Chi s’occupa di letteratura missionaria, specie di quella che riguarda l’Estremo Oriente e l’Africa, rimane colpito da un fenomeno che si ripete tanto sul continente giallo che su quello nero: ovunque il razionalismo protestante cagiona nelle menti che si aprono alla civiltà europea e ai rivolgimenti politico-sociali un disorientamento, una nebulosità, uno stravolgimento di concetti essenziali che reca fatali conseguenze nella vita pratica e sociale. Basta leggere, ad esempio, il Triplice demismo di Suen Wen nella celebrata edizione del P. D’Elia o gli studi sull’induismo moderno del P. Zacharias. I rivoluzionari cinesi – scolari quasi tutti del Protestantesimo anglo-sassone – interpretano alcuni capitoli della Bibbia come se questa fosse un codice della rivoluzione e il generale Feng, venuto anch’egli dalle scuole protestanti, dopo aver propagandato con grande zelo il Cristianesimo, muta di colpo, appena avverte che le nazioni europee intervengono contro la Cina e dichiara che la sua fede in Cristo è venuta meno. Ora il P. Brou , nella Revue d’histoire des missions, ha richiamato la nostra attenzione su di un libro uscito già nel 1928 (The native problem in Africa, di Raymond Leslie Buell, New York, Macmillan), il quale offre in argomento delle prove, anche per quanto riguarda il continente africano. Israeliti, filistei e amaleciti Sfogliando infatti questi due volumi di mille pagine ciascuno, scritti da un protestante per illustrare sovratutto la questione sociale ed operaia in Africa, c’imbattiamo in alcuni fatti politico-religiosi, i quali, benché descritti appena come in margine all’esposizione principale, sono più che sufficienti per confermare la nostra tesi. Facciamone rapidamente la rassegna. Nell’Unione sud-africana su 4.700.000 neri, 1.600.000 sono cristiani, e di questi solo 40.000 cattolici. Qui hanno lavorato a gara i missionari anglicani e i calvinisti boeri. Ma gl’indigeni hanno ben presto preso la mano ai maestri europei e così, specie nel dopoguerra, sono sorte una quantità di chiese autonome «con pastori negri», che si contano a centinaia. Ma il fenomeno più caratteristico fu il movimento israelita. Un negro, educato alla catechesi presbiteriana, di nome Enoch Mgijma, pretese di aver visto in visione due governi bianchi combattersi tra loro (eravamo nel 1918!) e comparire sul più bello a cogliere i frutti della vittoria una scimmia, onorevole simbolo della razza negra. Scomunicato dalla sua comunità religiosa, egli fondò presso Queenstown un santuario che chiamò «tabernacolo» e presso il quale migliaia di aderenti, in tonaca bianca, venivano a celebrare la Pasqua. Ben presto parecchi villaggi credettero in questo profeta e si chiamarono israeliti: contro di essi naturalmente stavano i bianchi ch’erano detti filistei. Quando il Governo, allarmato dal fatto che nei «tabernacoli» si facevano anche esercizi militari, volle intervenire, era già troppo tardi per reprimere il movimento e dovette accontentarsi di frenarlo: il che una volta avvenne a prezzo di 200 morti. Nella Rhodesia settentrionale sorse nel 1925 tra gli scolari dei predicanti puritani un pastore indigeno che si proclamava figlio di Dio, battezzava per immersione nello Zambesi, che chiamava fiume Giordano, e finì col predicare che per guadagnare la vita eterna bisognava darsi la morte. Il governo intervenne e lo condannò al patibolo, quando la sua predicazione aveva già spinto 170 negri a buttarsi nel fiume. Ma il caso più grazioso si ebbe nell’Uganda. Qui nell’ottobre 1914 un certo Malachia, diacono della Church missionary Society, proclamò l’emancipazione dai pastori europei e si presentò presso la tribù dei Baganda come inviato del Signore. Egli aveva idee particolari sul battesimo e sugli altri sacramenti, ma si distingueva dalla vecchia dottrina sovratutto perché accettava la poligamia proclamandola autorizzata dal Vecchio Testamento. Argomentava così: «I nostri antenati si sono sposati tante volte quante Dio donava loro una donna». Il Libro dice: «Se voi ricevete una donna, converrà contentarvi di una, se ve ne daranno due, vi accontenterete di due». Nessuna meraviglia che questa morale accomodante attirasse migliaia di aderenti al profeta Malachia il quale – dal nostro volume non risulta perché – li chiamò Amaleciti. I ministri europei protestarono e chiamarono a raccolta tutti i fedeli. Senonché Malachia in un pubblico contradditorio lanciò loro questa freccia: «Voi ci avete insegnato che i protestanti hanno rinnegato il papismo a causa dei suoi errori. Con qual diritto impedite ora a noi di rinnegare voi, se troviamo i vostri errori ancora peggiori?» Ma il signor Malachia fece di peggio. Un giorno, spiegando la Bibbia e profittando d’un errore di traduzione per cui il termine inglese medicine man (stregone) era tradotto in dialetto indigeno collo stesso termine che significa medico, cominciò a predicare – citando il passo ove la Bibbia maledice gli stregoni – che la Bibbia è contro i medici. I mali di questo mondo sono mandati da Dio: agirvi contro con medicine od operazioni chirurgiche equivale a contrastare la sua santissima volontà. Quindi abbasso i medici! D’allora in poi tutte le misure profilattiche del governo contro la malattia del sonno e contro la peste, anzi perfino le disposizioni veterinarie a preservazione del bestiame, trovarono negli amaleciti la più ostinata opposizione. Malachia invitò anche i suoi seguaci a non pagare la land-tax, perché serviva a pagare i medici. Si arrivò a degli scontri colla forza pubblica e si ebbero dei morti. Allora Malachia fu arrestato, fece in prigione lo sciopero della fame; ne uscì, ma morì poco dopo. Nel Kenia un profeta consimile si chiamava Harry Thuku. Veramente qui si trattava piuttosto di una questione di salari. In Europa la si sarebbe considerata uno sciopero più o meno rivoluzionario. Qui invece gl’indigeni, piena la testa d’immagini bibliche e di versetti mal digeriti e peggio interpretati, fecero della rivolta una guerra religiosa e nei templi protestanti indigeni si pregava pubblicamente perché Mosè vincesse contro Faraone e Davide trionfasse di Golia. Un «Birth control» a rovescio Passiamo sopra alla storia del negro Kausapala nel Congo portoghese, a quella di Kibangu nel Congo belga, ad altre del Camerun, per fermarci alla Nigeria inglese del sud. Qui le chiese indigene libere, cioè indipendenti da ogni gerarchia europea, pullulano come i funghi. Ragione dello scisma è per lo più la poligamia. L’United African Church, una setta di circa 15.000 negri dichiara nel suo statuto: «Quest’organizzazione non predica la poligamia, ma la tollera, quando è in uso se è richiesta dal paese e da altre circostanze. Essa respinge l’obbligatorietà della monogamia e i matrimoni stranieri, credendo fermamente che né la poligamia né la monogamia impediscano di salvarsi nel Cristianesimo. Siccome non è affatto dimostrato che la Scrittura consideri la poligamia un peccato, così non la considera come tale nemmeno l’U.A.F.». Nell’anno in cui scoppiò la guerra europea presso la foce del Niger sorse un certo Braid a predicare contro il feticismo, l’alcolismo, la stregoneria. Egli ebbe veramente dei grandi successi, strappando migliaia di pagani al vizio e all’ignoranza più nera. Ma ben presto il razzismo e il libero esame lo spinsero a prendersela cogli europei. Costoro non erano il «popolo d’Iddio» e non rappresentavano la vera religione. «Se fossero stati il popolo eletto – egli predicava – il Niger si sarebbe arrestato per lasciarli passare, come aveva fatto il Giordano o il Mar Rosso. Invece, per passare, vi avevano dovuto costruir sopra un miserabile ponte…». I suoi discepoli lo tenevano per un essere divino e l’acqua, in cui s’era bagnato, veniva venduta a due scellini e sei pence la bottiglia. Il governo temette una sedizione e lo fece arrestare. Ma il suo movimento continua tuttora sotto il nome di Christarmy, la quale ha alla testa un patriarca. Fu costui che nel 1920, a proposito d’una controversia finita in tribunale, scrisse nel periodico African hope una «pastorale» in difesa della poligamia. «Ricordatevi, egli scriveva, che la religione è la base di ogni civiltà e che la famosa civiltà dei bianchi odierni deriva loro da una razza poligamica. Il Cristianesimo viene dagli Ebrei, il mussulmanesimo dagli Arabi, l’induismo dai Giapponesi (sic), il buddismo dai Cinesi (sic). Tutte queste nazioni sono poligamiche ed hanno dato al mondo le religioni, sulle quali è fondata la civiltà… Voi dovete difendervi contro coloro che cercano d’indurvi… ad accettare delle leggi e dei costumi che Dio non ha mai né sanzionato né imposto». Anarchismo biblico Se quest’articolo non fosse già troppo lungo vorremmo accennare anche al misticismo negro sulla Costa d’avorio, a quelle povere chiesette di bitume e di legno, in mezzo alle quali troneggia la Bibbia, con intorno una folla ignorante, piena di un misticismo vago e confusionario… Qui i Profeti, l’Apocalisse e gli stessi Vangeli diventano dei libri anarchici. Il profetismo vi fa strage e sotto vesti mutate, risorge la stregoneria, eterna compagna dell’ignoranza e della superstizione. A ragione il P. Brou conclude rilevando che il Cristianesimo bastardo che si è predicato ai negri mancando di ogni vita sacramentale, non ha alcuna efficacia per distruggere i germi pagani che i negri ereditano per così dire nel sangue. Ma che dire del loro cervello chiamato improvvisamente dal feticismo al libero esame dei libri sacri? Le aberrazioni, delle quali abbiamo fatto cenno non sono che una piccola parte di quelle segnalate dai nostri missionari; i quali rilevano anche con grande conforto che i casi nei quali i cattolici cadono vittime del profetismo protestante sono sporadici e assai rari. Nella maggior parte di essi basta l’amorevole e tempestivo intervento della gerarchia cattolica per tener lontano ogni contagio. 