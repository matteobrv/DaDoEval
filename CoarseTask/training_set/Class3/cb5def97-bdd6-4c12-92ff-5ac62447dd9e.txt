Scrivere sulla vita pubblica in Germania riesce oggidì piuttosto difficile. Appare chiaro tuttavia almeno questo: che il ribollimento d’idee e l’inasprimento degli spiriti causati dalla scossa rivoluzionaria impediscono ancora quell’assestamento ch’era previsto in certi atti di governo. Lasciamo stare la crisi gravissima che funesta le sette protestanti, entro le quali il Notbund, cioè la lega di necessità di 6 mila pastori, lotta contro la direzione ufficiale della nuova «Chiesa» ; ma, per occuparsi delle cose che direttamente ci riguardano come cattolici, noteremo che per protestare contro l’arresto del parroco, il cardinale Faulhaber minacciava l’interdetto alla città di Traunstein: misura grave e sintomatica alla quale non si ricorre per un incidente isolato e senza conseguenze, e che fu abbandonato a seguito del rilascio del sacerdote arrestato . La questione delle organizzazioni giovanili non è ancora risolta e questo differire un accordo, un modus vivendi, che pareva auspicato da entrambe le parti, causa inquietudini, provoca diffidenze, lascia via libera agli intransigenti. Il prefetto di Osnabrück, in una riunione della gioventù hitleriana, additava recentemente nel «pernicioso spirito romano» la causa di tutte le nazionali scissure della Germania; un altro Unterführer proclamava a Coblenza che la «gioventù hitleriana marcerà per la sua strada senza alcun compromesso, fino alla distruzione delle associazioni confessionali». Poiché notoriamente le società «evangeliche» dopo il patto concluso fra il cancelliere e il Reichsbischof e l’internamento di alcuni dirigenti, sono oramai assorbite nell’organizzazione hitleriana, la minaccia non può essere diretta che contro la gioventù cattolica. Altri discorsi, altre pubblicazioni tentano di creare un’atmosfera di battaglia: pensiamo al conte Reventlow della «Reichswart» , alla rivista Deutsches Volkstum e allo scrittore nazionalista Enrico Wolf , il quale in un libro recente sulla politica cattolica afferma che la «una sancta ecclesia fu la sciagura del popolo tedesco». Di fronte a tutto questo, stanno dichiarazioni ottimistiche del vicecancelliere il quale in un recente discorso assicurò che Hitler si proponeva di ricostruire il terzo regno, seguendo le linee direttive dell’encicliche pontificie, specie della Quadragesimo anno. Avviene a questo celebrato documento pontificio quello che accadde già a suo tempo della Rerum Novarum. Tanto giuste, tanto convincenti sono le sue direttive, che ognuno vi scorge rispecchiate le proprie. L’oratore ha aggiunto anche che il modus vivendi per le associazioni giovanili si presenta di facile attuazione e che basterà un po’ di buon volere di entrambe le parti per superare ogni ostacolo. Ma anche su questo punto si potrebbero citare discorsi di capi autorizzati della gioventù hitleriana per trovarsi obbligati a correggere alquanto tale ottimismo. Il programma ufficiale del partito nazista reclama l’unione di tutti i tedeschi, dentro e fuori le frontiere germaniche, e Hitler afferma di «non voler rinunziare a nessun tedesco». «Ma il nazismo – obietta un collaboratore della Reichspost – inalberando la sua bandiera totalitaria, danneggia irreparabilmente la situazione delle minoranze tedesche negli stati marginali». Il principio che riconosce lo Stato come l’unico detentore del diritto, toglie qualsiasi base ai «diritti delle minoranze». Se in Germania nella dottrina e nella pratica si mette al bando il diritto naturale, accadrà fatalmente che anche in Cecoslovacchia, in Polonia, in Jugoslavia le minoranze tedesche non potranno più richiamarsi a questo principio, ma dovranno subire l’applicazione del totalitarismo statale anche sul terreno della lingua e della cultura. Infatti, conclude lo scrittore austriaco, il nazismo ha già provocato all’estero tali reazioni, ch’esso per la espansione tedesca rappresenta già un forte passivo. Dopo l’ex ministro italiano Bottai che parlò in Germania ed altrove ed ultimamente a Bruxelles sul «corporativismo nello Stato moderno», anche il suo collega austriaco, Schmitz, incaricato della riforma corporativa, ha fatto un giro di propaganda in alcune capitali europee, accolto ovunque con molta simpatia ed ascoltato con grande deferenza. A Parigi parlò al Centre catholique in una scelta riunione presieduta dall’ex ministro Champetier de Ribes e alla presenza di deputati, professori universitari, organizzatori cattolici e giornalisti. Il giorno dopo il ministro partecipò ad un convegno di uomini politici cattolici dell’Europa centrale ed occidentale e ripartì poi per Amsterdam in compagnia del dottor Goseling , capo della destra olandese. Altre conferenze egli fece in Belgio e nel Lussemburgo, suscitando anche in quei circoli cattolici grande interesse e promovendo feconde discussioni. Parlando in paesi di tradizioni democratiche e liberali, lo Schmitz si è preoccupato sovrattutto di accentuare le speciali caratteristiche del corporativismo austriaco. Esso non esagera la funzione ed il ruolo dello Stato, ma vuole che il nuovo ordine sia opera dello Stato e della società assieme. La legislazione interverrà ad organizzare e promuovere, ma sempre collo scopo di creare dei corpi autonomi, i quali, magari dopo un periodo transitorio di maggiore tutela, dovranno vivere una vita propria, sotto la suprema vigilanza dello Stato. I sindacati non verranno distrutti, ma dovranno collaborare all’opera di ricostruzione corporativa. La libertà personale troverà nell’autonomia dei corpi professionali migliori garanzie di quella che sappia offrire l’attuale disorganizzazione individualista. La scuola austriaca segue le direttive della Quadragesimo anno, ma ha radici profonde ed antiche nel proprio terreno, ed i nomi di Vogelsang, Liechtenstein, Schindler e Seipel rappresentano lo sviluppo più che semisecolare dei suoi insegnamenti. Mentre il Parlamento italiano votava la nuova legge corporativa, in Germania si annunziava l’imminente promulgazione della legge regolamentare sul lavoro . Annunzi e pubblicazioni avvennero in un clima di fervida esaltazione retorica: si magnificò sovrattutto l’assoluta originalità e novità della riforma, notando espressamente ch’essa tagliava tutti i ponti col passato marxista e «andava più avanti del sistema corporativo italiano». Infatti – rileva la Kölnische Volkszeitung in un comunicato comparso in diversi termini ma collo stesso tenore in altri giornali – la «carta del lavoro» italiana lasciò sussistere in fondo i sindacati tanto operai che padronali, mantenne i patti collettivi di lavoro e rimise le vertenze del lavoro al giudice ordinario. In Germania invece vengono costituiti come organi permanenti dello Stato i fiduciari del lavoro (Treuhänder der Arbeit) i quali possono sostituire ai contratti collettivi finora in uso le loro tariffe e diventano in tutto e per tutto gli arbitri delle questioni operaie. Ma procediamo per ordine. La legge considera il padrone o l’imprenditore come il capo responsabile dell’azienda e gli operai come il suo seguito: Gefolgschaft, dice il testo, risuscitando un termine che ricorda il corteggio del capo feudale. Il capo emana per ogni officina un regolamento, il quale può fissare anche il salario minimo o i cottimi. Il capo non è però assoluto. Accanto a lui ma sotto la sua presidenza viene costituito un «consiglio di fiduciari», su liste proposte dal capo e dal presidente dell’organizzazione locale nazista ed approvate in scrutinio segreto dagli operai. Se per questo mezzo non si arrivasse a costituire il consiglio, subentrerebbe per il «fiduciario del lavoro» il diritto di nominarlo senz’altro, di propria autorità. Il consiglio si occupa sovrattutto di provvedimenti di carattere sociale (assicurazioni, mutue, igiene, regolamenti ecc.), ma può occuparsi anche dei salari, della durata del lavoro ecc. e, a maggioranza di voti, può ricorrere contro le decisioni del capo al fiduciario statale. Questi è insindacabile nelle sue risoluzioni, ma in certi casi previsti, specie per la fissazione dei salari, dovrà sentire un comitato di esperti. La legge introduce oltre a ciò un tribunale di onore, composto di un giudice ordinario, di un padrone e di un operaio. Questo tribunale non sentenzia sulle condizioni del lavoro, ma condanna trasgressioni contro la morale sociale, ovvero contro lo spirito di cooperazione che deve animare tutte le classi. Se, ad esempio, il capo della impresa abusasse della sua autorità per sfruttare gli operai o ne ledesse l’onore, o qualche operaio presentasse delle lagnanze infondate o istigasse i compagni a illecite renitenze, in tal caso il fiduciario del lavoro deferirebbe padrone o operaio al tribunale d’onore, il quale può imporre delle multe fino a 10.000 marchi, può degradare il capo o licenziare l’operaio. In complesso dunque, si ha da fare con una sistemazione mezzo patriarcale e mezzo militare, che mostra delle analogie col regolamento introdotto durante la guerra dal Comando generale tedesco. Arbitro e supremo regolatore è lo Stato attraverso il ministro del lavoro ed i fiduciari regionali o distrettuali che stanno alle sue dipendenze. L’operaio perde la protezione autonoma dei suoi sindacati e la garanzia dei contratti collettivi, ottiene invece la protezione dello Stato che può rettificare le tariffe e i contratti del padrone. I tedeschi vogliono evidentemente superare il sindacalismo fin dall’officina e creare l’unità-base sociale dell’azienda, sulla quale poi innalzeranno la loro costruzione corporativa. Un decreto posteriore infatti, ordina lo scioglimento dei sindacati e il raggruppamento di tutti gli operai in 19 sezioni professionali (alimentazione, vestito, legno, ferro, carta ecc.) che dovrebbero essere le nuove corporazioni tedesche. Ma finora non si capisce quali funzioni esse possono avere. Semplici inquadramenti o veri corpi istituzionali? Il decreto si preoccupa intanto di garantire al partito nazista il dominio assoluto delle nuove organizzazioni. In questo stadio comunque affrettato appare ogni vanto in confronto del sistema italiano, al quale intanto non si potranno negare i vantaggi di una soluzione graduale ed evoluzionista. Alfredo Rosenberg nel Völkischer Beobachter del 9 gennaio mette in guardia contro il vezzo d’invocare ad ogni pie’ sospinto lo «Stato totalitario». Si corre altrimenti il rischio di ficcare in testa alle nuove generazioni che lo Stato e l’impiegato statale rappresentino sempre nella vita pubblica la parte principale. Quello che si sta avverando invece dopo la rivoluzione del 30 gennaio 1933 non è la cosiddetta «totalità dello Stato», bensì la «totalità del movimento nazista». Lo Stato, secondo il Rosenberg, non è che «uno strumento del dominante pensiero nazista». Il fascismo inglese sta prendendo una fisionomia nazionale. Presentandosi al pubblico sotto il nome di United British Party , esso cerca di guadagnare terreno assumendo nel suo programma i postulati di politica estera ed interna che sono patrocinati da lord Rothermere , e di ottenere così l’appoggio del Daily Mail. Un guaio gli è capitato colla candidatura dello Skeels, per l’elezioni suppletorie di Cambridge. Skeels è uno scolaro del nazismo tedesco, di cui tenta di trapiantare in Inghilterra anche l’antisemitismo. Ma gli approcci che fa il partito verso la destra si dimostrano incompatibili colla lotta contro gli Ebrei. La candidatura di Skeels venne quindi ritirata. Il fascismo inglese è anche pacifista. «Only Fascism Can Prevent War», è il titolo di un articolo-programma del Fascist Week e lo stesso giornale attacca il conservatore democratico Baldwin che vuole differire il disarmo aereo alla prossima generazione. I fascisti vogliono che le armi inglesi vengano usate soltanto per la difesa del patrio focolare e proclamano tradimento l’«interventismo» dei laburisti i quali sostengono la Società delle Nazioni a costo anche di rischiare un intervento armato contro i perturbatori della pace. Ecco il punto nel quale l’estrema destra conservatrice converge col nuovo partito. 