L’ultimo concordato germanico porta la data del 20 luglio 1933. Esso era stato offerto con insistenza dai reggitori del terzo Reich come una unica e meravigliosa occasione, da prendere o lasciare, ed era stato accettato dalla Chiesa come un modus vivendi come un adattamento e un’integrazione dei precedenti concordati colla Prussia, colla Baviera e col Baden. Ma uno sparuto drappello di cattolici-nazionalisti, radunato sotto le bandiere di von Papen prese ad esaltarlo, come una pace costantiniana, come un’alleanza interiore, una compenetrazione di due mondi, sorti per intendersi e impediti finora di abbracciarsi dal dominante sistema liberale o, peggio ancora, dal cattolicismo politico del Centro che, secondo loro, si era alimentato sovrattutto del dissidio. Povero Centro, miserabile Windhorst (aveva detto già ai tempi di Leone XIII un diplomatico, troppo facile ad esaltarsi dei successi delle formule): la pace di von Papen metteva nell’ombra il compromesso concluso con Bismarck e, benché non costituisse in sostanza che la continuazione della politica religiosa del Centro, cioè la ricerca d’una garanzia giuridica della libertà della Chiesa, la sua conclusione fu accolta da questo gruppo con grida di abbasso la libertà, abbasso la democrazia, pronunciate in nome dell’interesse religioso. Ma ben presto si annunciò in Germania la lotta contro le associazioni cattoliche giovanili e contro la stampa quotidiana cattolica; e la legge sulla sterilizzazione, già in preparazione durante le trattative per il Concordato fu promulgata con forza d’obbligo per tutti. La Santa Sede non mancò di presentare ripetutamente le sue rimostranze e il 10 settembre 1933, in occasione dello scambio delle ratifiche, venne aggiunto al Concordato un protocollo finale con gli appunti della Santa Sede, riguardanti l’applicazione che se ne era fatta fino allora circa «l’esistenza, l’attività e la protezione delle organizzazioni cattoliche», e «la libertà dei cattolici tedeschi di esporre e spiegare pubblicamente, anche nella stampa cattolica, le dottrine e le massime della fede e della morale cattolica». Frattanto ripetuti discorsi del Santo Padre e richiami all’enciclica Casti connubi avevano spiegato a che cosa in particolare si volesse accennare parlando della morale cattolica. I delegati del Reich sottoscrissero in coda al protocollo la promessa di avviare subito trattative per togliere le ragioni delle lagnanze della Santa Sede. Tuttavia la politica religiosa tedesca continuò il suo corso. I fatti crudeli del luglio 1934 portarono la morte di Klausener e di altri cattolici militanti. Dopo la partenza di von Papen, l’influsso di Rosenberg, nominato Praeceptor Germaniae, parve non avere più contrappeso. Una certa tregua si ebbe durante la campagna per la Sarre, trattandosi di guadagnare i voti di quei cattolici e di assicurarsi la neutralità della Santa Sede. Ma poi la lotta venne ripresa con vigore, ed ora siamo non soltanto al discorso di Rosenberg contro il vescovo di Münster , ma perfino il burocrate D. Frick , che passava per moderato, prende la parola per affermare coll’autorità di ministro degli interni che la legge sulla sterilizzazione obbliga anche i cattolici, proprio in forza del concordato. Nello stesso discorso poi egli attacca le organizzazioni giovanili cattoliche e non soltanto quelle sportive, che abbiamo ammirato ripetutamente anche a Roma, ma perfino i famosi Gesellenvereine fondati da Kolping e che finora hanno resistito a tutte le rivoluzioni e a tutti i sistemi politici; infine, contro il formale impegno preso nel concordato, egli proclama che non deve esistere nessuna stampa quotidiana cattolica. Il 18 luglio è la volta di Göring, capo del ministero prussiano, che in una circolare ai prefetti «segnala l’atteggiamento repulsivo di certi sacerdoti contro l’idea nazista». Come se il nazismo integrale abbia mai potuto essere accolto dai cattolici! Come se il concordato avesse fatto cadere le famose obbiezioni di principio dell’episcopato germanico; come se a Roma non fosse stato esplicitamente rilevato che si trattava di un modus vivendi et gubernandi, non d’identità di dottrine. Göring parla di un ritorno al centrismo; ma in verità qui non si tratta di politica, per quanto sia verissimo che si tratta di quegli stessi principi cattolici che il Centro aveva il merito di difendere. Il giorno dopo rincalza il ministro della giustizia con una circolare alle autorità giudiziarie per la rigorosa applicazione del paragrafo 2 dell’articolo 130-A diretto contro «l’abuso del pulpito». È il famoso «Kanzelparagraph»; usato anche da Bismarck per distribuire anni di prigione e di fortezze ai sacerdoti . Nello stesso tempo in armonia colla circolare del Göring si abolisce la vita pubblica delle associazioni giovanili, ridotte a confraternite religiose, e private di ogni simbolo e di ogni attributo di vita corporativa. È dunque il Kulturkampf che si ripresenta in Germania, ma con un aspetto ben più feroce e più terribile. Bismarck usava dei mezzi legali, il nazismo invece, accanto ai paragrafi, usa il terrorismo delle sue squadre e dei suoi campi di concentramento. Allora i cattolici potevano protestare, appellarsi alla Costituzione, impegnare battaglia in parlamento; oggi essi sono politicamente disarmati e non possono impugnare nessuna arma civile per difendere la loro libertà. Il loro spirito però non è venuto meno, il discorso del vescovo di Münster, accanto a quelli del cardinale Faulhaber, è un meraviglioso documento di coraggio e di ardimento apostolico. «Io non so – egli esclama, di fronte a migliaia di suoi fedeli – io non so, se sia già avvenuto che un vescovo di Münster si sia lasciato intimidire da minacce nel dire e nel fare quanto nell’esercizio del suo santo ministero si credette in dovere di dire o di fare. So però che fu proprio un vescovo di Münster – il quale poi abitò in questa casa – che ai tempi della dominazione straniera francese, nel cosidetto consiglio nazionale di Parigi, osò opporsi apertamente alle pretese che il violento Corso, Napoleone I, voleva imporre contro il diritto divino e la libertà della Chiesa. Io so che sessanta anni fa, in questa casa, fu arrestato un vescovo di Münster e di qui fu tratto in prigionia, per avere egli, fedele al suo dovere ed alla voce della sua coscienza, difeso i diritti di Dio e la libertà della Chiesa di Gesù Cristo. Io non so se qualche cosa di simile attenda anche me; se anch’io sarò un giorno ritenuto degno in nomine Christi contumeliam pati, e non soltanto incomprensioni e rimproveri, ma anche limitazioni della libertà, maltrattamenti e sofferenze. Se la Provvidenza di Dio mi riterrà degno di questa successione degli Apostoli spero che la grazia di Dio mi conserverà nel proposito di tutto soffrire, piuttosto che deviare dalla strada del dovere, spero che l’aiuto di Dio mi darà nelle ore difficili luce e forza di imitare i precedenti vescovi di Münster nello spirito di sacrificio e nella fermezza» . Bisogna inoltre attendersi altre manifestazioni dell’episcopato germanico. Per intanto domenica 21 luglio in tutte le chiese è stata data lettura dell’articolo pubblicato il 15 luglio dall’Osservatore Romano, articolo che oppone ai passionali discorsi e agli attacchi dei ministri tedeschi la serena esposizione dei principi della Chiesa e il richiamo tranquillo ma deciso agli impegni presi dal loro governo nel solenne documento concordatario . Alla fine della circolare, Göring afferma di non voler la guerra religiosa e raccomanda di non fare martiri, con l’aria di voler essere più furbo e più abile di Bismarck. Ma gli attuali governanti dimenticano che questa è arte vecchia smascherata anche durante il Kulturkampf. Anche allora Bismarck dichiarava di voler lottare soltanto contro il Centro e la politica guelfa del Windhorst. Ma se allora riuscì alla Santa Sede di tener ben distinte la questione religiosa da quella politica, come non sarà facile dimostrare che si tratta veramente e solamente di principi religiosi, oggi che le idee politiche dei cattolici non hanno più né rappresentanti né propagandisti? D’altro canto il fronte oggi si allarga a tutti i cristiani. Proprio di questi giorni si annunzia che anche il Meiser , vescovo protestante della Baviera e uno dei capi del fronte confessionale, ha indirizzato al generale Göring una lettera di protesta per il discorso pronunciato il 23 giugno dallo stesso Göring in occasione della festa neopagana del solstizio. In questo discorso il ministro aveva parlato vigorosamente contro le «beghe dei surati» e, riferendosi specialmente ai conflitti in seno ai protestanti, aveva affermato che «i dogmi hanno poca importanza». La protesta del Meiser viene paragonata alla lettera scritta dal vescovo di Münster prima della venuta di Rosenberg in quella città e i giornali nazisti annunciano che lo Stato non tollererà più a lungo che le Chiese conducano la lotta contro di lui. Si annunzia dunque una campagna totalitaria contro le Chiese e ne dovrebbe essere supremo organizzatore l’ex ministro della giustizia Kerrl che viene creato «ministro dei culti» e sarà come si può immaginare, ministro dello Stato poliziesco contro la libertà religiosa. Ma noi siamo certi che i cattolici germanici, sorretti dal loro valoroso episcopato e dalla mondiale autorità della Santa Sede, non verranno meno e susciteranno attorno alla loro causa l’adesione e la solidarietà di tutto il mondo civile. La ruota della fortuna gira nella nostra epoca con una rapidità imprevista. Appena 16 anni fa, il 3 aprile 1919, l’assemblea nazionale austriaca votava una legge che, per la sicurezza della repubblica, metteva al bando i membri della famiglia d’Asburgo e ne confiscava le sostanze in favore dello Stato e precisamente del fondo invalidi di guerra . Gli oratori di sinistra presentavano la legge come una riparazione e nel mondo dell’Intesa bando e confisca vennero esaltati come meritata punizione per la famiglia che con l’ultimatum alla Serbia aveva scatenato la guerra europea. In favore della legge votarono allora anche i cristiano-sociali: «onde evitare il peggio», diceva il rispettivo ordine del giorno. E questa decisione parlamentare sarebbe, come molte altre dell’epoca, inesplicabile, se non si ricordasse, più di quello che non lo lascino comprendere le cronache, che allora la proporzione numerica dei mandati parlamentari era una maschera, dietro la quale dominava una realtà: la minaccia della piazza. La paura del bolscevismo veniva sfruttata dai socialisti parlamentari per indurre i deputati conservatori ad aderire alle proposte più radicali. Poveri ordini del giorno, stilati con tanto lusso di formule speciose, chi vi capirà mai, fino a tanto che tutto il vostro sforzo mirerà a nascondere l’inconfessabile motivo della paura? Solo la Reichspost può oggi vantarsi d’aver chiamato ladroneccio la legge di confisca, fin dal momento che veniva votata. Comunque sia, la repubblica austriaca autoritaria ha disfatto oggidì la legge dell’Austria rivoluzionaria. Tolto il bando, gli Asburgo si vedono restituito anche il loro patrimonio, eccettuato i palazzi di evidente carattere pubblico, come la Corte e Schönbrunn, eccettuati anche gli archivi e i musei. Si assicura del resto che la confisca aveva recato agli invalidi un magro contributo perché le tenute sequestrate non diedero mai un reddito maggiore di 400.000 scellini all’anno e i 106 milioni in contanti sfumarono quasi completamente, perché la metà investiti in prestiti di guerra ed altri in titoli svalutati. Gli Asburgo, rileva la Reichspost, non si erano garantiti comprando consolidato inglese, come avevano fatto altri principi. Intanto l’arciduca Eugenio , rappresentante anziano della Casa, fa il giro dei comuni stiriani e carinziani per ringraziarli di aver nominato Ottone loro cittadino onorario. I legittimisti confidano in un ritorno della monarchia e anche all’estero, specie in Francia, molti sono coloro i quali pensano che gli Asburgo a Vienna costituirebbero una garanzia contro Hitler. Benes è sempre ferocemente contrario, i magiari sono divisi, l’Italia non è favorevole, ma i legittimisti sperano oramai che la ruota della fortuna compia fatalmente il suo giro. Laval ha pubblicato 20 decreti legge che migliorano il bilancio di undici miliardi, riducono del 10 per cento tutti i pagamenti del Tesoro e nella stessa percentuale la rendita, il consolidato, le obbligazioni ferroviarie, i titoli parastatali aumentano dal 17 al 24 per cento la tassa sui valori mobiliari e di una grossa aliquota i redditi sopra ottanta mila lire; impongono l’abbassamento dei prezzi del pane, dell’elettricità, del gas, del carbone, degli affitti e delle rispettive ipoteche. Lo Stato annulla e modifica i contratti privati e impone la sua legge in tutti i rami dell’economia. Contemporaneamente sono costituite delle commissioni che lavorano in tutti i dicasteri per attuare un piano di rigorosa economia. «Si è cercata, come disse Laval, nel suo discorso radiodiffuso, l’eguaglianza nel sacrificio, necessario, come egli soggiunse, per difendere le libertà dello Stato che sono le libertà pubbliche». Così nella repubblica parlamentare francese un governo liberale fa in nome della libertà quella stessa politica d’intervento e di regolamentazione che in altri paesi si potrà chiamare politica pianista, politica dell’economia diretta, politica corporativa, politica del New-Deal. Ove trovare una prova più convincente che la crisi è generale, che essa è almeno in buona parte indipendente dai sistemi politici e che dappertutto si impongono gli stessi rimedi, qualunque sia la dottrina imperante? La lotta contro la crisi economica si richiama a diversa motivazione ed assume diverso colore, a seconda della teoria politica che essa trova in un determinato paese, ma nella sua finalità e nei suoi metodi è sostanzialmente eguale, perché la realtà economica si impone dappertutto. La stampa liberale moderata francese, che si è distinta nella campagna contro i provvedimenti della INRA americana, ovvero del corporativismo fascista, accetta oggi con rassegnazione i decreti legge Laval, pur ritenendoli fuori della legge comune e come una palese violazione dei sacri principi dell’economia liberale. Il timore della svalutazione fa tacere gli scrupoli ed assopisce le contraddizioni più forti. Solo i demagoghi sono dappertutto coerenti ed anche nella Francia egualitaria all’eguaglianza dei sacrifici, proclamata da Laval, oppongono la proporzionalità dei pesi come postulato di una campagna politica che in autunno dovrebbe condurre ad un nuovo ministero cartellista. Di fronte a questa campagna e alle speranze reazionarie di destra, l’ardimento del ministro Laval costituisce come una pietra di paragone del sistema liberale, benché oramai questo sistema abbia abbandonato le classiche vie del liberalismo. 