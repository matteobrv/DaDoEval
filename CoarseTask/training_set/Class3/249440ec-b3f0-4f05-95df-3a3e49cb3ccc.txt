Beata te, o America che non hai castelli da rimpiangere né inutili memorie da conservare né vane discordie interiori! Amerika, du Hast es besser – Als unser Kontinent, der alte – Hast keine verfallene Schlösser … Dich stört nicht im Innern … – Unnützes Erinnern – Und vergeblicher Streit . Così cantava Goethe, cent’anni fa. Chi oserebbe ripeterlo oggi? Se non le castella, sono rovinati i grattacieli ed una tremenda scissura si è prodotta nella nazione tra profittatori e disoccupati, tra produttori e consumatori. Leggete la pastorale dei vescovi americani, emanata nel passato inverno, ed avrete un’idea dell’abisso che separa l’America goethiana dall’America contemporanea. E tuttavia qual coraggio, quale intraprendenza, quale spregiudicatezza, quale sforzo per affrontare, afferrare, strangolare la crisi, quasi fosse una bestia feroce del Far West! Da rilevarsi è, come nuova prova del valore sociale del cattolicesimo, che i cattolici americani sono fra i più fedeli ed arditi campioni del presidente. Già la ricordata pastorale invitava i cattolici a mettersi completamente al servizio del programma presidenziale e prima e dopo d’allora, innumerevoli furono le manifestazioni, l’esortazioni a cooperare con tutte le forze alla ricostruzione. Il «New Deal» s’inspira alla «giustizia sociale», dimostra John A. Ryan nel «Commonweal» del 13 aprile, e in nessun documento contemporaneo la giustizia sociale è così insistentemente ed autorevolmente invocata come nella «Quadragesimo anno»! La NRA (National Industrial Recovery Act) segue dunque una linea, mira a degli scopi che sono pienamente conformi agl’insegnamenti sociali dei pontefici. La fissazione di un massimo orario e di un minimo di salario, come prevedono i codici di Roosevelt, corrisponde ai principii di Leone XIII e Pio XI; gli appelli dei collaboratori del presidente, Mr. Richberg ed il segretario Wallace , i quali insistono perchè le società industriali riducano al minimo i loro profitti, vogliono proprio quello che inculca la «Quadragesimo anno». La sezione 7 dello NRA che garantisce la libertà di organizzazione agli operai riafferma il pensiero di Pio XI; il tentativo di elevare i prezzi al livello del 1926 corrisponde alla giustizia sociale, perchè così i debiti si estinguono allo stesso valore oro, a cui furono allora accesi… La NRA non dev’essere però un regime provvisorio che cessi col cessar della legge, cioè il 1 luglio 1935. Bisogna che questo sistema di controllare e regolare le attività industriali continui e diventi permanente. «La permanente regolazione dell’industria coi codici e colla NRA implica l’abbandono definitivo del liberalismo economico»: e questa è appunto anche la direttiva di Pio XI. Bisognerebbe però – scrive il Ryan – inserire nella NRA la cooperazione degli operai nel compilare e nell’applicare i codici: allora la conformità essenziale colla «Quadragesimo anno» sarebbe perfetta, perché questa vuole appunto attraverso congegni corporativi assicurare il massimo possibile di «industrial democracy». E qui il parallelismo fra NRA e «Quadragesimo anno» viene descritto in altri e forse discutibili particolari, per arrivare ad una conclusione generale, accettabile questa senz’altro: che, entrambi cercano quella via media fra individualismo e comunismo la quale evita da una parte «the political despotism» e dall’altra la «economic inefficiency». Gli attacchi di certa stampa tedesca e internazionalista contro la Chiesa cattolica, in seguito alla promulgazione della nuova costituzione austriaca, non hanno proprio ragione di essere. È verissimo che i compilatori dello statuto austriaco si sono molto lode-volmente sforzati di seguire alcune linee direttive della «Quadragesimo anno»; ma l’enciclica stessa, del regime politico non si occupa affatto. Tutto quello che Leone XIII e Pio XI inculcano circa le corporazioni può essere conciliabile tanto col governo parlamentare – ed è ciò, come abbiamo visto, che si cerca nel Belgio – come con un governo autoritario o assoluto. L’organizzazione del potere politico, quale appare nel nuovo statuto, è quindi opera degli uomini che reggono l’Austria e frutto dei tempi, colle loro necessità od opportunità immediate. Per convincersene basta leggere l’articolo del ministro Dr. Ender , compilatore della riforma, nel quale egli narra come da alcune idee fondamentali, formulate ancora assai vagamente nello scorso autunno si sia arrivati, attraverso molti studi e numerose modificazioni, al progetto che ora è divenuto legge. Anche qui, come sul terreno parlamentare e come sempre nella vita umana, la realtà matura a forza di compromessi. Dapprincipio, ricorda l’Ender, si pensava ad un parlamento o senato corporativo accanto ad una Camera eletta a suffragio universale. Questa combinazione doveva presentarsi naturalmente alla mente di chi, come l’Ender, aveva studiato gli autori cristiano-sociali. Ma la situazione politica austriaca come veniva sviluppandosi, imponeva di prendere un’altra via. Il sistema elettorale avrebbe richiamato sulla scena i partiti. L’indipendenza dello Stato austriaco sarebbe stata messa in forse dal rinascere del movimento nazionalsocialista. Era pericoloso gareggiare col cesarismo plebiscitario di Hitler, tanto più che da sinistra minacciavano i socialisti. Lo stesso blocco governativo, sorto da una coalizione parlamentare, avrebbe resistito alle scosse del suffragio universale? Bisognava tentare una rifusione di tutte le forze patriottiche, concentrarle attorno ad una sola necessità, quella di reggersi contro tanti nemici intemi e contro una pressione esterna formidabile. Ed ecco presentarsi a proposito il programma Heimwehrista, il quale, ad imitazione di quello italiano, inculcava l’abolizione dei partiti politici o la fusione di tutti in uno solo. Ed ecco il cancelliere tentare la fusione delle varie correnti nel «fronte patriottico»; tentativo non facile, perchè in Austria se l’esperienza politica, le forze culturali ed il numero stanno più dalla parte dei cristiano-sociali, le forze armate sono in prevalenza dalla parte degli Heimwehristi. Più che ad una fusione si è arrivati quindi finora ad un’addizione col binomio Dolffuss e Starhemberg. Comunque l’idea dell’abolizione dei partiti politici portava con sé la fine del suffragio universale. Che cosa sostituirvi? L’antica tradizione austriaca della «rappresentanza degl’interessi» e l’esempio dello Stato corporativo fascista stavano a portata di mano. Ed ecco che il nuovo Parlamento o Dieta federale sarà un corpo nominato da altri quattro Consigli, i quali ne costituiscono la base: il Consiglio di Stato (una specie di corpo senatoriale) di nomina presidenziale, il Consiglio culturale nominato dalle chiese, dalle organizzazioni scolastiche e dalle accademie, un Consiglio delle provincie nominato dalle rappresentanze provinciali ed infine un Consiglio economico nominato dalle costituende corporazioni. Ove è andata a finire la democrazia, si chiede qui il dr. Ender, che nel suo piccolo Vorarlberg s’era guadagnata la fama di democratico. «Fino dapprincipio – egli scrive – bisognò porsi la questione se si dovesse conservare la democrazia o volgersi ad ideali fascisti. Nessuno poteva attendere da me che abbandonassi del tutto le idee democratiche…». Il principio democratico, secondo l’Ender, è salvaguardato dal fatto che 1) si è conservata l’autonomia delle provincie e dei comuni, 2) che le rappresentanze provinciali e comunali e il consiglio economico non vengono nominati dall’alto, ma designate dalle corporazioni. «La democrazia trasferirà la sua sede nelle corporazioni autonome e nelle autonomie locali». Veramente il nuovo statuto non contiene delle corporazioni che alcune linee scheletriche; si volle – dichiara l’Ender – lasciar libero corso all’esperienza; e quindi la loro costituzione e il loro funzionamento verranno fissati più tardi da apposite leggi. D’altro canto larghissime soddisfazioni vennero concesse al principio autoritario: coll’aver stabilito che il presidente dello Stato venga nominato dai sindaci, su terna proposta dai Consigli centrali, coll’aver concesso al presidente e al governo poteri dittatoriali in caso di necessità, per quanto l’uso di tali poteri possa venir controllato dai magistrati della Corte suprema. Come gira rapida la ruota della fortuna! Nel 1920 l’Austria aveva ottenuta una Costituzione repubblicana. La avevano ispirata i socialisti, che gonfiarono talmente il potere parlamentare, da deferire al parlamento perfino l’elezione dei ministri! Sono passati 13 anni, e già quella «Austria nuova» è decrepita e si abbatte al suolo per esaurimento, senza che nessuno la compianga! Del resto nemmeno lo statuto del 1° maggio 1934 è definitivo; bensì – constata il suo stesso compilatore – «esso è l’espressione dello stato presente dell’evoluzione politica. Ora lo stato presente è appunto la transizione verso la Costituzione corporativa». Ora importa sovrattutto vedere come si svilupperanno le forze politiche austriache: come si consoliderà e quali funzioni assumerà il «fronte patriottico», rappresentante più o meno totalitario dell’attività politica, in assenza dei partiti; e quale parte avranno in esso le organizzazioni militarizzate. E, più ancora di ogni altra questione, interessa di sapere se riuscirà di riguadagnare le masse operaie socialiste. I cristiano-sociali fanno mirabili sforzi per avvicinarle. Il viceborgomastro Winter e l’ala operaia, capitanata dal Kunschak, moltiplicano le riunioni in contraddittorio cogli antichi operai socialisti, cercando di conquistare gli spiriti col ragionamento e coll’interessamento. Finora le resistenze sono accanite; ma non abbisogna meravigliarsene, dice il Kunschak; bisogna lasciar loro il tempo di decidersi con dignità e con libertà. «Was nützen uns alle Paragraphe, wenn wir die Seele des Arbeiters nicht erfassen?». Che cosa ci giovano tutti gli articoli di legge, se non conquistiamo le anime? Nell’ultima seduta del Consiglio federale il dr. Hemala , che appartiene al gruppo operaio dei cristiano-sociali, dopo aver mandato un pensiero di gratitudine ai molti colleghi che nel moribondo parlamento avevano lavorato con impegno ed efficacia per il bene del popolo, concluse col seguente augurio: «Che i nuovi uomini, i quali sono ora chiamati a dar vita alla lettera morta della costituzione, non dimentichino mai che la giustizia è il fondamento più sicuro degli Stati né perdano mai il contatto coll’animo popolare, ma ne ascoltino il polso e le quotidiane vibrazioni!». Parole sagge, augurio prezioso e significativo che certo gli homines novi avranno cura di non smentire. Ne fanno fede la sincerità del loro civismo e la santità delle loro intenzioni, colle quali hanno promulgata la nuova Costituzione – «in nome di Dio» – e vi hanno inserito la più schietta e la più intima collaborazione colla Chiesa, nell’insegnamento e nella difesa della morale. 