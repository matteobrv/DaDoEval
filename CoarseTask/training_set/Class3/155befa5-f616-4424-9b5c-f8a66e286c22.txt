«Introduzione alla politica del tomismo» è intitolato un articolo del domenicano Gerald Vann in Blackfriars . L’articolo tende a dimostrare che esiste una linea di mezzo tra le concezioni estreme della politica e che questa linea non è un compromesso di opportunità fra due tendenze divergenti e nemmeno un componimento logico per la creazione di un equilibrio formale. La linea mediana è invece una sintesi che deriva dalle stesse condizioni fondamentali della filosofia cristiana. Su questa linea il cristiano è tenuto a muoversi per corrispondere alle direttive proprie indipendenti dagli estremismi e vi dovrebbe camminare anche se queste tendenze estremiste non esistessero. Dei due estremi, l’uno afferma che lo Stato risulta dal libero consenso degli individui, che le sue sanzioni si giustificano solamente per tale consenso e che il suo fine è esclusivamente quello di salvaguardare gli interessi degli individui; l’altro sostiene che logicamente lo Stato precede gli individui, vuoi che esso esista per diritto divino, vuoi che si concepisca come il tutto, di cui i cittadini individui sono solamente le parti, come le cellule di un organismo fisico e che il suo fine è l’evoluzione di se stesso, al servizio della quale i cittadini individui devono esclusivamente consacrarsi. Esaminando queste due direttive, l’autore trova che esse hanno origine ai tempi della Riforma e che più tardi i filosofi_che le incarnano si chiamano Hobbes e Locke . Lo Stato comunista deriva direttamente dal Leviathan hobbesiano. Il totalitarismo nasce, è vero, da una reazione contro il comunismo e l’individualismo liberale, ma assorbe molti impulsi e molte idee dei due opposti tipi che esso combatte. Vi è nell’organizzazione corporativa o nel serrato controllo statale della vita economica in Germania un elemento di antagonismo contro la potenza del capitale e contro il liberalismo, ma nel metodo della forza invocato come suprema ragione di Stato incluso un elemento d’indole antitetica. S. Tommaso è partito dal concetto di Aristotele che l’uomo è per sua natura un animale sociale, che la società politica è una condizione necessaria di vita. Inquadrando questi principi in una larga sintesi che si richiamano all’eterno destino dell’uomo, S. Tommaso subordina la politica e l’economia all’etica e alla teologia. L’uomo sta in una doppia relazione con la società di cui è membro: la società è per l’individuo e l’individuo è per la società. In fondo, come rileva Pio XI, la società è per l’uomo e non viceversa, ma egli ci mette in guardia di intendere tutto ciò nel senso individualista, bensì nel senso che solo con la società e colla mutua collaborazione è possibile a tutti gli uomini di raggiungere la felicità terrena. Concludendo, il padre Vann riassume la sintesi tomistica nei seguenti punti: 1) Mentre l’individualismo riafferma la personalità fino a trascurare i doveri individuali e l’assolutismo riafferma il concetto del bene comune fino a trascurare i diritti personali, il tomismo si dichiara per i diritti della persona, ma afferma che questi diritti si esplicano soltanto servendo il bene comune. 2) Mentre la democrazia liberale afferma l’autonomia individuale a spese dell’autorità regolatrice del bene comune e l’assolutismo eleva l’autorità fino ad estinguere la libertà personale, il tomismo sottrae alcune sfere della vita al potere politico, sottopone lo stesso potere pubblico ai principi teologico-morali, esige la decentralizzazione del controllo in alcune materie e una adeguata rappresentazione dell’opinione nel resto, ma mantiene, col principio monarchico, l’unità ed il controllo degli interessi di classe. 3) Mentre l’individualismo attribuisce allo Stato la funzione esclusivamente negativa di non ingerenza e così favorisce il potere dell’oro e il nazionalismo controllando l’economia nega i doveri internazionali, il tomismo vuole il controllo del danaro per il bene delle nazioni, considerate come un tutto. 4) Mentre l’individualismo usa la teoria del contratto sociale per negare i fondamenti naturali della città e l’assolutismo negando il contratto distrugge i fondamenti razionali della città, il tomismo colla sua distinzione preserva tutti e due. 5) Mentre l’individualismo colla politica del «laissez-faire» conduce alla guerra di classe e l’assolutismo colla politica della violenza mira all’estinzione delle classi, il tomismo spinge tutte le classi in uno sforzo concorde a fare il bene di tutti. La crisi economica della stampa in Francia ha fatto un’altra vittima: Vie Catholique, il settimanale di cui celebravamo la volta scorsa il numero unico dedicato alla pace. Otto giorni dopo, in seguito alla decisione dei suoi azionisti, la Vie Catholique pubblicava il numero di congedo. È morte bella e dignitosa. In prima pagina pubblica una lettera del nunzio apostolico mons. Valeri il quale dichiara che Sua Santità ha appreso con molto rincrescimento la decisione di sospendere la pubblicazione di un periodico che corrispondeva ad un bisogno vivamente sentito e pregava il divino Maestro di ricompensare il direttore e gli scrittori per l’attività spiegata durante i 15 anni di vita. Segue una lettera di S. Em. il cardinale Verdier la quale rileva i meriti principali acquisiti dalla rivista. «In questo periodo, scrive il cardinale, in ore particolarmente difficili la Vie Catholique ha difeso coraggiosamente tutte le nostre posizioni e contribuito in larga parte al rinnovamento cattolico di cui siamo felici testimoni … Oso dire che essa ha scritto una bella pagina di storia del cattolicesimo francese all’inizio del secolo XX». I redattori delle singole rubriche fanno poi la storia delle campagne della Vie Catholique e Marc Scherer, vice presidente generale della Gioventù cattolica francese, rileva in particolare come la rivista si sia sempre tenuta rigorosamente alle direttive pontificali, specialmente durante la crisi dell’Action Française. Nella letteratura, nelle belle arti, nella scienza la Vie Catholique ha dato settimanalmente un impulso alla collaborazione dei cattolici e i loro odierni grandi scrittori sono passati quasi tutti attraverso le sue colonne. Nel suo congedo la rivista rende un particolare e doveroso omaggio all’uomo entusiasta e tenace che la fondò e la mantenne, Francesco Gay , il quale con imparzialità fece posto nella rivista a tutte le opere cattoliche, a tutte le tendenze, a tutte le iniziative ed appoggiò generosamente tutti i talenti. È merito suo particolarmente se la rivista diffuse in larghi circoli, che prima la ignoravano, la dottrina sociale della Chiesa. La Vie Catholique, come pagina di informazioni religiose, comparirà di qui innanzi nel settimanale recentemente fondato Temps Présent. La Restauración Social, la bella rivista di studi sociali di Buenos Aires, si felicita per il progetto presentato alla Camera argentina dall’on. Cafferata sul suffragio famigliare. Il progetto consiste nel concedere agli elettori padri di famiglia oltre il proprio voto un altro voto per la moglie e un altro per ciascuno dei figliuoli che non sieno già elettori per aver raggiunto i 18 anni di età. In caso di morte del padre questi diritti di voto plurimo passano alla vedova. Il deputato argentino nella motivazione si richiama alla propaganda della Fédération Nationale Catholique presieduta dal generale Castelnau, alle diverse manifestazioni e proposte fatte in tal senso alla Camera francese, dall’abate Lemire a George Pernot , e riferisce le conclusioni di uno studio di Charles Richet nella Revue des Deux Mondes del settembre 1934. Egli riporta anche parecchi pareri di professori e giuristi argentini i quali ritengono che tale proposta sia perfettamente conciliabile con la Costituzione argentina. La nuova crisi belga offre motivo di riflessioni anche per chi non intenda ingerirsi nelle questioni politico-amministrative belghe. Il lavoro di ricostituzione del blocco cattolico invocato così autorevolmente dal congresso di Malines è appena finito e già si rivelano delle crepe pericolose. Dopo discussioni e conclusioni faticose sembrava che il blocco avesse trovata una direttiva politica unica. Invece i cattolici al momento del voto sul ministero Janson si divisero in una frazione democratica cristiana, in un’altra conservatrice e in una terza astensionista. Il peggio è che dal contegno della stampa e dalle dichiarazioni di qualche personalità politica delle due parti si deve dedurre che si tratta non di una discordanza specifica, ma di una divisione profonda di tendenze che si rivelano soprattutto di fronte ai problemi finanziari: Si potrebbe concepire ancora un diverso punto di vista nei problemi amministrativi, se, come appare evidente, esso non mascherasse anche una diversità di concezione politico-parlamentare. Oramai una parte dei cattolici considera la collaborazione dei tre partiti tradizionali al governo come un sistema pernicioso il quale porta ad un’amministrazione più costosa e meno rigida ed oltre a ciò favorisce il partito socialista. Ora è proprio nel Belgio ch’è nato il sistema proporzionale, il quale porta inevitabilmente ad attenuare il sistema maggioritario e facilita, talvolta fino a renderla inevitabile, la collaborazione dei partiti più avversi. Tale collaborazione veniva una volta celebrata come un sistema di oggettivazione della vita pubblica. Oggi nel Belgio al tripartitismo si fa l’accusa di impedire il gioco parlamentare dei due partiti che si avvicendano al potere e quindi di falsare il sistema costituzionale. Altri sostiene che la collaborazione troppo prolungata coi socialisti riesce perniciosa per la amministrazione e porta ad un inquinamento della vita pubblica. Tutte queste tendenze, facendo leva sulle critiche di carattere finanziario, hanno portato alla caduta del ministero Janson. S’aggiunga che in qualche giornale cattolico belga è invalsa una tale libertà di linguaggio verso gli uomini politici anche cattolici da far temere che ai dissensi per le idee si possa aggiungere anche un inasprimento delle relazioni personali. «Intanto, conclude la Liberté di Friburgo, tutto l’effetto del ritiro dei ministri cattolici dal gabinetto Janson è stato quello di portare il Belgio ad un governo presieduto per la prima volta da un socialista , assistito da ministri che non sono responsabili di fronte al loro partito. Non si potrà dire che si tratti di un guadagno». La circolare sul razzismo, emanata dalla S. Congregazione dei seminari e delle università in data 13 aprile e resa pubblica parecchi giorni fa, ha destato in tutti i campi grande impressione . Se ne parla, come di un «sillabo contro il razzismo» e perfino organi radicali come l’Oeuvre lo celebrano come un gesto importante che pone innanzi al mondo un problema di una portata insospettabile. Mons. Arquillière nel Journal des Débats scrive: «Gli avvenimenti che hanno la più grande ripercussione nell’avvenire non sono quelli che fanno maggior rumore al loro nascere. Se il S. Padre si è rivolto ai rettori delle università, gli è che egli ha piena coscienza del lavoro profondo ed intenso che si compie silenziosamente in questi focolari dell’alto sapere … È suggestivo di rilevare che le decisioni papali contro il razzismo coincidono con le conclusioni recenti di una grande inchiesta scientifica su la specie umana, alla quale nessuno contesterà una completa indipendenza perché è comparsa nell’enciclopedia del sig. De Monzie . Vi si leggono le frasi seguenti: “Purificare la razza, accelerare o ritardare il ritmo della specie”. Ma ove prendere la nozione della specie? … In verità il solo risultato di queste teorie razziste è di creare dei miti e delle psicosi e di seminare a piene mani i germi di conflitti. Il S. Padre non fa della politica come non ne hanno fatto i suoi lontani predecessori, i Leone e i Gregorio. Ma proteggendo la dottrina di cui ha la custodia, ci si accorgerà più tardi a qual punto egli abbia contribuito a salvare la libertà morale, la dignità della famiglia e tutti i beni superiori dell’anima senza dei quali non c’è vera civiltà». Con riguardo alla pubblicazione della sullodata circolare l’organo dei socialisti tedeschi di Praga si domandava «che farebbero ora i cristiano-sociali sottomessisi a Henlein, prima che egli avesse aderito al nazional socialismo». Ora un cristiano sociale risponde in un comunicato dell’agenzia Havas: «Le parole del S. Padre sono per noi naturalmente un comando, ma ciò non muta la situazione. Nel nazional socialismo che professa Henlein noi non vediamo che un gran movimento di unione di tutti i tedeschi. Per contro noi rivendichiamo e affermeremo sempre la nostra libertà totale per quanto riguarda la nostra attività religiosa e la concezione cattolica del mondo. È Henlein che dovrà tenerne conto e tirarne le conseguenze!». Gli ebrei domandano al pubblico americano di essere meglio compresi. Trecento rabbini e capi delle comunità ebraiche, raccoltisi due settimane fa nel Seminario teologico di Nuova York, hanno deciso di presentare al pubblico americano, per mezzo delle agenzie scolastiche della stampa e della radio, «un’immagine fedele dell’ebreo americano». Uno dei punti che dovrà venir chiarito è, secondo i convenuti, la falsa opinione che gli ebrei costituiscano la spina dorsale del partito comunista. I capi ebraici in questi ultimi tempi si sono proposti di smentire questa accusa. Il giudice Milton M. Wecht dice che il comunismo è proprio l’antitesi del giudaismo che vuole tutto il contrario dell’idea comunista. Nell’articolo di fondo del Jew’s Advocate ,intitolato: «Una lettera al papa», lo scrittore prega Sua Santità «di pubblicare un appello che stringa in alleanza i cattolici, i protestanti e gli ebrei per combattere il seme di pericolose ideologie che viene sparso in questi tempi e per unire queste forze contro ogni tirannia da qualunque parte venga». Questa tendenza degli ebrei ortodossi di separare la propria responsabilità da quella degli ebrei inseriti nel comunismo è caratteristica per il momento che attraversiamo. Dal Messico è stata diffusa la notizia che anche i cattolici hanno risposto all’appello del presidente per raccogliere i mezzi necessari al riscatto delle miniere. I cattolici colgono l’occasione di attestare la loro solidarietà nazionale benché la persecuzione religiosa li abbia voluti espellere dal seno della nazione mentre ora Cardenas accetta volentieri il loro obolo. Non è questo del resto il solo fenomeno stupefacentemente contraddittorio che si rileva in questo paese, ove la Chiesa è in catene e tuttavia vivono ancora le associazioni cattoliche coi loro battaglieri periodici, si è creata ed imposta la scuola pubblica atea e tuttavia si organizzano gruppi di catechisti laici che lavorano in assenza del clero a istruire religiosamente il popolo messicano. «In pochi anni i cattolici messicani saranno i meglio istruiti del mondo», così scriveva un ottimista nella rivista America del dicembre scorso. Il P. Michele Kenny S.J. trova nel numero di maggio della stessa rivista che questa visione è troppo rosea. Anzitutto l’esperimento è assai rischioso per un popolo che è esposto alla confisca e a ogni genere di estorsioni. Ogni spia che riferisca di tali scuole di catechismo come d’assemblee religiose può farle confiscare in suo favore. D’altro canto tutti i fanciulli sono tenuti a frequentare esclusivamente le scuole pubbliche ove si insegna l’ateismo e se in qualche luogo i genitori mandano i figlioli alle scuole pubbliche e segretamente anche a quelle cattoliche, spesso avviene che i catechisti debbano concludere che il loro insegnamento è soverchiato da quello delle scuole pubbliche. I catechisti trovano la fede ancora viva e palpitante quasi ovunque, ma scoprono anche una terribile ignoranza dei suoi precetti in causa dell’esclusione dei sacerdoti dall’istruzione religiosa. La persecuzione può avere dei rapidi e crudeli ritorni. Così la rivista Excelcior della città del Messico, annuncia che presso il Dipartimento delle proprietà nazionali pendono ancora 500 processi di confisca per il sospetto che le proprietà in questione abbiano servito in qualche modo a scopi religiosi. 