L’enciclica sul comunismo è un manifesto, scritto in uno stile piano e cristallino, e diretto al grande pubblico e alle masse popolari. Forse mai prima d’ora venne fatto uno sforzo così riuscito per esporre al popolo in tutta la loro completezza la dottrina e la concezione del mondo che sono condannate e contrapporvi in un sunto magistrale gl’insegnamenti della Chiesa. Questo documento ha l’accento della verità, s’ispira ad un senso profondo di giustizia ed è tutto pervaso da un paterno soffio di carità. Certo esso non dà fondo all’universo, come sembra avessero preteso critici interessati e malevoli; anche per quanto riguarda gli aspetti economico-sociali, esso presuppone la visione quadrata e ricostruttiva della Quadragesimo anno, la quale a sua volta completa ed aggiorna la Rerum novarum. Per quanto riguarda poi gli aspetti civili e politici della crisi, tanto dentro gli Stati che nei rapporti internazionali, usciva a breve distanza la lettera ai vescovi tedeschi , la quale si riallaccia per alcuni punti all’enciclica-programma di Pio XI Ubi arcano Dei . Con questi documenti e colla lettera al Messico , il Papato dà una prova magnifica del modo mirabile con cui compie la sua missione. Nelle tempeste che attraversiamo possiamo guardare con fiducia e serenità all’avvenire. Il timone della navicella è in mani ferme e sicure e l’assistenza del Signore è ancora una volta manifesta. La chiara esposizione della dottrina comunista fatta dall’enciclica Divini redemptoris ci ricorda che la dittatura bolscevica in Russia, come ogni altra dittatura rossa, secondo la visione del marxismo, non dovrebbe costituire che un periodo di transizione, dopo il quale lo Stato dovrebbe dissolversi. È certo che lo stesso Marx non pensava ad una dittatura permanente o di lunghissima durata, quale proclamano necessaria gli odierni bolscevichi. Marx in fondo proveniva dall’individualismo liberale ed ha scritto una proposizione che è in perfetto contrasto colle idee staliniane. Egli dice, infatti: «Il vecchio capitalismo privato è preferibile ad ogni sorta di capitalismo di Stato, poiché questo toglierebbe all’individuo l’ultimo resto di libertà personale, senza la quale la vita perde ogni valore e ogni senso». Conviene quindi concludere che se oggi ritornasse, preferirebbe di vivere a Londra sotto Baldwin piuttosto che a Mosca sotto Stalin. François Mauriac commentando il conflitto sanguinoso di Clichy , descrive Léon Blum come un socialista intelligente e sentimentale il quale andando al governo s’era proposto di interrompere la serie di quegli uomini politici venuti dal socialismo e diventati poi sul banco del potere servitori della difesa borghese fino a far fuoco sulle masse operaie. Léon Blum aveva l’ambizione di governare e mantenere l’ordine senza cozzare con la massa e i suoi istinti, e, per riconciliare la propria azione col suo sogno, lo s’era visto in occasione della occupazione delle officine e di altri movimenti operai, rivolgere degli appelli appassionati alla classe operaia come se fosse una persona ritta innanzi a lui che convenisse con uno sforzo di persuasione associarla al suo idealismo. Pareva già che gli fosse riuscito di superare le maggiori difficoltà, quando improvvisamente in una triste notte gli veniva vibrato il colpo fatale. «Fu il caso o il cattivo destino? No, davvero! perché contro la volontà di questo idealista, c’è un’altra volontà che lavora e che noi conosciamo, la quale dal maggio in qua non cessa di scavare la sua mina. Con ciò non indico il complesso di forze che i giornali del fronte popolare qualificano “faziose”. Queste forze Léon Blum le trova invece sulla sua strada e le conosce bene: egli governa contro di esse, vale a dire grazie ad esse. La loro ostilità è un aiuto insostituibile. Egli è ben lungi dal temerle, anzi le benedice e questa benevola e inerme opposizione se non esistesse, egli la inventerebbe. No, gli avversari onnipotenti della sua riuscita non si rizzano contro di lui, ma stanno seduti alla sua sinistra ed egli s’appoggia su loro con una prudenza delicata che teme ad ogni istante di essere sorpresa. I loro abbracci lo soffocano ed egli è tradito continuamente dai loro baci. E il sangue non si è ancora disseccato sul selciato di Clichy che il disgraziato si chiede a quale svolta della sua via i suoi terribili amici vorranno di nuovo aggredirlo». Mons. Gerlier vescovo di Lourdes in una conferenza tenuta a Vienna in seno alla Società scientifico-letteraria leonina, si è espresso molto ottimisticamente circa i progressi del pensiero cattolico in Francia. Dopo aver citato alcuni dei più bei nomi della letteratura francese fra coloro che sono ritornati al cristianesimo e lo professano, dopo aver ricordato che la filosofia cristiana ha conquistato parecchie cattedre alle università e che anche nel campo della scienza medica si notano dei ritorni significativi, monsignor Gerlier ha rilevato specialmente il movimento cattolico degli studenti universitari, ha constatato che la gioventù cattolica conta 300 mila soci, i gruppi degli scoutisti 50 mila membri e le società sportive e le congregazioni 250 mila. Grande importanza hanno acquistato le organizzazioni professionali dei laureati tra le quali vanno citate quella dei professori universitari, quella dei medici nella corporazione di S. Luca e quella degli ingegneri che conta 10 mila membri. Perfino gli artisti di teatro sono raccolti in una corporazione di 1200 soci. La vita cattolica abbraccia tutti i campi, dall’istruzione fino alla centrale per la radio e per il cinema e al comitato nazionale per l’igiene. La stampa cattolica francese, afferma sempre mons. Gerlier, è divenuta una vera grande potenza. Nella Esposizione mondiale di Parigi si potrà ammirare un padiglione della Chiesa coi colori pontificali e uno speciale padiglione di Lourdes. Gli eccessi del comunismo e la necessità di dissociare da essi la propria responsabilità e forse anche il timore che i movimenti di destra s’impadroniscano delle masse popolari attuando un programma minimo di realtà e di contingenza, vanno spingendo i capi della socialdemocrazia verso un opportunismo tattico che in certi paesi sembra diventare oramai un vero abbandono della dogmatica marxista. Abbiamo riportato l’ultima volta l’intervista del ministro belga Spaak che annunziava l’abbandono del marxismo internazionalista, e oggi ricordiamo il discorso del ministro presidente socialista svedese Hansson che ai tempi del governo Branting gli aveva amareggiato la vita col suo radicalismo marxista. Ora alla Camera svedese due settimane fa, dichiarandosi contrario alla costituzione del fronte popolare proposto dai comunisti, aggiungeva che il partito social-democratico attribuisce bensì importanza alle dottrine marxiste, ma non crede che esse rappresentino l’ultimo gradino dell’evoluzione. In ogni caso il partito respinge l’uso della forza in favore d’una dittatura proletaria. E un atteggiamento simile pare vogliano assumere i socialisti olandesi. Il loro comitato direttivo abbandonando di questi giorni l’atteggiamento antimilitarista finora rigorosamente mantenuto, delibera di togliere dal programma del partito il disarmo e di accettare per l’Olanda la necessità di nuovi armamenti. Ciò viene motivato col fallimento della Lega e della sicurezza collettiva e al popolo viene reso plausibile col cosiddetto «pericolo fascista»; in realtà però si tratta di una evoluzione più profonda, tanto è vero che contemporaneamente il partito socialista olandese, finora risolutamente repubblicano, dichiara di essere disposto a conservare anche la monarchia. Anche qui dunque i rappresentanti degli operai che hanno conquistato oramai un alto livello di vita, vogliono nettamente distinguersi dai comunisti e si avvicinano piuttosto ai laburisti inglesi. Siamo in piena campagna elettorale per l’elezione suppletoria di Bruxelles, nella quale si fronteggiano il capo dell’attuale governo dell’unione nazionale e il fondatore del rexismo. Il discorso programma di Van Zeeland s’occupa naturalmente in prima linea delle sue direttive politiche e del problema della riforma dello Stato. Benché i comunisti, per far dispetto a Degrelle, abbiano dichiarato di votare in favore del presidente del consiglio, questi non ha mancato di assumere anche in tale riguardo un atteggiamento franco e leale. «Da quando si è costituito il mio governo, egli ha detto, in tutte le grandi questioni nelle quali abbiamo tentato di portare una soluzione siamo stati combattuti aspramente e violentemente dai comunisti ed è nella logica delle cose che sia così … Alla nostra politica fondata su una evoluzione graduale, progressiva, nell’ordine, nella libertà, nella pace, sono necessariamente contrari tutti coloro che vogliono un rovesciamento sociale e politico … tutti coloro i quali sognano di imporre con la forza alla maggioranza dei loro concittadini le vedute di una minoranza attiva, organizzata e fanatizzata. Tra costoro i comunisti stanno in prima fila. La dottrina comunista è in opposizione diretta ed assoluta colla stessa dottrina del cristianesimo di cui è impregnata tutta la nostra civiltà …». Ripetendo poi le sue dichiarazioni fatte due mesi prima, Van Zeeland a tutti coloro che sono spaventati dai disastri provocati in altri paesi dalla propaganda comunista ripete ancor oggi: «Il governo è armato contro ogni tentativo di rivolta o di violenza comunista. Esso è in grado di opporsi efficacemente ad ogni velleità di dittatura di sinistra. Esso è più che mai risoluto a contenere nella legalità ed a frenare le azioni di coloro che vorrebbero scatenare sul nostro paese gli orrori che hanno insanguinato le altre nazioni. Nel medesimo tempo, vi dico, badate che i metodi che certuni vorrebbero vedere impiegati nelle lotte contro il comunismo sono i più inefficaci e i più pericolosi che esistano. La violenza chiama la violenza e il disordine chiama il disordine. L’illegalità è un male in se stesso e sarebbe la peggiore delle aberrazioni quella di voler difendere e mantenere l’ordine cominciando dall’agitazione e dal disordine. Coloro che vorrebbero disobbedire alle leggi ed all’autorità darebbero il peggiore esempio e prenderebbero su di essi una responsabilità terribile. Ma non basta, bisogna conquistare i cuori, bisogna che coloro che vogliono la rivolta siano e restino una infima minoranza; bisogna che la immensa maggioranza dei belgi senta che il loro paese assicura loro una vita migliore, più larga e più libera e più alta di quella che potrebbero trovare altrove. A tale scopo conviene fare una politica che secondo la bella espressione usata dai nostri vescovi nella pastorale di Natale, “sopprima le lagnanze fondate, dia soddisfazione alle rivendicazioni legittime e tolga così ai fautori di disordini e di rivoluzioni il loro mezzo più fruttuoso di successo …”. Apprendo in questo momento che l’appello dei vescovi belgi nella loro energica condanna del comunismo ha trovato un’eco ancora più eccelsa, tutta cioè una recente enciclica pontificia … Infine mi resta ancora una riflessione a sottoporvi: il miglior modo di favorire il comunismo è di fare quello che vorrebbero certi estremisti dell’altra parte, fomentare cioè il disordine, creare situazioni torbide, fare appello alla violenza …» . L’oratore si applica poi a dimostrare che il governo da lui presieduto è un governo di unione nazionale e non di fronte popolare e dopo aver annunciato parecchi provvedimenti legislativi per le classi medie e per gli ex combattenti, parla della riforma dello Stato, assicurando che il governo sta preparando i relativi progetti, ma che intende di procedere cautamente perché, come dice Burke , «bisogna mettere le mani sui difetti dello Stato come sulle piaghe di un padre, cioè con una pia venerazione». Intanto è già molto avanti lo studio della organizzazione professionale, imminente la presentazione di un grande progetto per la creazione del Consiglio di Stato. L’oratore termina insistendo che il Belgio si trova ad un bivio: «da una parte una via facile, quella della avventura, allettante per certi riguardi, pavimentata di passioni, tracciata contraffacendone altre; dall’altra una via dura, tagliata da monti precipiti ma appoggiata su un terreno solido che continua una direttrice nota, quella dei nostri avi, quella che i nostri avi hanno seguito da secoli. Quando vi troverete innanzi a due vie, diceva il Padre de Foucauld , scegliete sempre la più dura; è quella buona … La parola d’ordine è quella dei nostri padri: “le roi, la loi, la liberté”». Dalla Cecoslovacchia giunge una buona notizia pasquale. Fra i rappresentanti le minoranze nazionali tedesche al parlamento e al governo, è stato concluso un accordo che si può chiamare un «gentlemen’s agreement» per quanto riguarda la politica interna della Cecoslovacchia. Come è noto, la Costituzione concede alla forte minoranza tedesca una propria vita nazionale nelle amministrazioni locali e nei tribunali, ma i tedeschi si lamentavano finora che in via di fatto i loro connazionali fossero esclusi dai più alti posti delle amministrazioni centrali o dai maggiori dicasteri delle provincie, che spesso l’autonomia comunale venisse lesa con l’invio di commissari non tedeschi e che nella assegnazione di lavori pubblici gli imprenditori e gli industriali tedeschi venissero sorpassati per favorire i cecoslovacchi. Queste lagnanze, la crisi economico-industriale e senza dubbio anche l’attiva propaganda pangermanista degli hitleriani, avevano favorito l’avvento di un partito nazista che rappresentava per il giovane Stato un pericolo permanente. Già il vecchio presidente Masaryk aveva proclamato la necessità di soddisfare i legittimi desideri dei tedeschi e nel 1926 si era avuto sotto il ministero Svehla un primo abbozzo di accordo tra le due nazionalità. Ma, caduto questo ministero, si dovette attendere fino al presente governo per trovare nell’attuale presidente del consiglio Hodza un uomo disposto a favorire la tendenza del successore di Masaryk, il quale, come si ricorderà, appunto per il suo programma di giustizia nazionale ottenne anche il voto di parte dei rappresentanti tedeschi. Ora si annunzia che l’accordo negoziato parecchi mesi è perfetto ed entrerà immediatamente in vigore. Si pubblica infatti la nomina di un capo sezione tedesco nel ministero del commercio e di due tedeschi, su cinque nominati, come membri del tribunale supremo di Bruna. Queste nomine d’impiegati ai posti superiori dovrebbero continuare fino a raggiungere il numero-chiave, che corrisponde al numero della popolazione. Inoltre a Praga, le minoranze nazionali tedesche hanno costituito un apposito ufficio di controllo che d’accordo col governo dovrà vigilare perché il compromesso oggi felicemente raggiunto, venga attuato. Dall’accordo resta naturalmente escluso il partito nazista legato a delle pregiudiziali di carattere radicale. Alla nuova politica contribuì invece in misura direttiva il piccolo ma dinamico gruppo dei cristiano-sociali tedeschi. Fu forse mera coincidenza che lo stesso giorno in cui si pubblicava a Roma quel documento di altissimo ed universale valore che è l’enciclica intorno alla situazione della Chiesa cattolica in Germania, i giornali dessero anche notizia di un articolo del Völkischer Beobachter. L’articolo più che una polemica anticipata, era probabilmente stato scritto in risposta agli energici e coraggiosi discorsi del cardinale Faulhaber. Comunque, la coincidenza serve magnificamente a contrapporre due concezioni morali e giuridiche e due formule di pratica condotta nella attività pubblica e privata. L’enciclica mentre proclama che norma costante del papato «è la fedeltà agli accordi sanciti», deve constatare che l’altra parte ha, per «norma ordinaria, lo svisare arbitrariamente i patti, l’eluderli, lo svuotarli e il violarli più o meno apertamente». E il Völkischer Beobachter, quasi a portare un’immediata conferma dell’accusa lanciata dal papa contro il nazismo, statuisce che i trattati valgono solo per il momento in cui si concludono, cioè rebus sic stantibus … Le mutate circostanze autorizzano a non mantenere il trattato e … delle circostanze è giudice inappellabile il Führer. 