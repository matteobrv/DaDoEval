La Saar, come questione internazionale, è finita, e – così Dio voglia! – liquidata per sempre . Il territorio verrà ripartito in distretti del Palatinato bavarese e della Prussia renana, e dell’attuale regione autonoma non rimarrà neppure il nome. Dissipate le preoccupazioni, fatte nascere dal plebiscito, l’Europa internazionale respira di sollievo. Tutto è bene, quello che finisce bene. L’avvenimento si presenta anche a delle soddisfazioni bilaterali. I nazionalisti possono celebrarvi il trionfo del principio nazionale e la marcia irrefrenabile della tendenza unitaria; i democratici possono invece vantare la forza reparatrice della procedura plebiscitaria, che trova pacifici rimedi ai trattati imposti nella psicosi di guerra, e là ove regimi assoluti avrebbero create situazioni statiche irreparabili, causa di nuove guerre, introduce la dinamica delle rettifiche consensuali. Infine anche gli europeisti vi troveranno argomento di consolazione. Non si vide questa volta marciare lungo il Reno un campionario del futuro esercito europeo? Non accorsero gli italiani, gl’inglesi, gli svedesi, gli svizzeri a proteggere ed organizzare la libertà del plebiscito? «È con grande sollievo – scriveva il 12 gennaio la Libre Belgique – che nelle cancellerie europee si apprenderà che il problema avrà ottenuta la sola soluzione definitiva possibile, cioè il ricongiungimento alla Germania!». L’indomani la facile profezia trovò avveramento, e il sollievo fu proprio generale. Chi oserebbe turbare la gioia comune? Eppure all’Europa che pensa e che sente, a quanti amano figgere lo sguardo nell’intima profondità dei problemi umani, è rimasta una spina nel cuore. Il plebiscito fu libero, nel senso che le forze armate internazionali lo protessero da ogni violenza esteriore; ma né queste stesse forze né ogni altra cautela procedurale valsero a dargli la libertà interiore, la capacità cioè di venir espresso con sincerità e con integrità. Dio ci guardi dal contestare la sincerità del voto, per quello che concerne la sua tendenza finale, cioè il ritorno alla Germania. «Il povero uccellino della Saar – scriveva alla vigilia la cattolica e saarese Neuenkirchner Zeitung, parafrasando una celebre canzonetta, “Arm Saar-Vöglein” viveva in una gabbia d’oro, ma all’oro preferiva… la sua patria!». Sì, ma evidentemente voleva essere uccel di bosco! Il plebiscito per essere integrale e sincero, l’autodeterminazione per essere degna di tal nome avrebbe dovuto riguardare anche le qualità essenziali del regime. Perciò l’ex deputato Imbusch in una riunione che abbiamo ricordata altra volta , aveva esclamato: ad un ritorno senza condizioni non c’è da pensare! Ed invece fu proprio così, perché Ginevra non volle e forse non poté creare l’alternativa dello statu quo condizionato o meglio dell’annessione differita. Come potevano prevedere i formulatori del trattato di Versailles che in Germania sarebbe sorto un regime di tal fatta, da rendere perplessi i Saaresi nel momento delle loro decisioni? Com’era possibile nel caldo dopoguerra immaginare un sistema di governo che ponesse in discussione i principi comuni che allora reggevano tutti i popoli? E tuttavia noi non possiamo dimenticare che nella Saar l’angoscioso problema fu posto, ed ancora ci risuona agli orecchi il grido patetico dei cattolici, convenuti nella sala delle opere cattoliche di Saarbrücken il 30 novembre. Vi si videro una cinquantina di sacerdoti, attorno al sac. Bungarten già capo del Centro, vi si videro vecchi e giovani organizzatori con artigiani, con intellet-tuali, con operai: un forte nucleo insomma di discepoli di quel celebre cappellano Dasbach che fu una delle figure più popolari della Germania cattolica, una pattuglia numerosa di quei cattolici che ancora nelle elezioni del 1932 per la dieta locale (Landesrat) costituivano con 156.515 voti su 336.893 votanti il partito più numeroso e disciplinato della regione. Questi cattolici assieme ad un gruppo di protestanti, fedeli alle loro vecchie chiese, pubblicarono una fiera protesta contro «la violenza brutale, la soppressione di ogni libertà, la soppressione delle lettere pastorali dei vescovi, l’abolizione delle società cattoliche, contraria al concordato, la distruzione dei diritti operai, la propaganda neopagana di Rosenberg e Bergmann». L’o.d.g. dell’«Associazione popolare cristiano-sociale», riportato anche in queste cronache , fu un atto di coraggiosa sincerità. In quanto al plebiscito, l’adunanza si esprimeva per il ritorno alla Germania, ma colla garanzia di un minimo di giustizia e di libertà! Vogliamo sperare che tali garanzie nel frattempo siano state date e ci associamo all’Osservatore Romano nella fiducia che Hitler voglia inaugurare nella Saar un regime di tolleranza e di rispetto alle giuste convinzioni, il quale dimostri esagerate o infondate le preoccupazioni della vigilia. Dopo tutto i cattolici hanno finito col votare per la Germania. «Andremo a soffrire e a combattere coi nostri fratelli», aveva dichiarato una personalità cattolica al direttore della Cité Chrétienne. I vescovi, possedendo tutti gli elementi di giudizio, ed interpreti di una situazione generale che supera i confini della regione contrastata, diedero una parola d’ordine che venne seguita dall’enorme maggioranza. La vittoria della Germania è dovuta al patriottismo e alla disciplina dei cattolici. Ora il vescovo di Spira emana di questi giorni una pastorale per ringraziare i diocesani d’aver votato per la Germania ed aggiunge: «Siamo riconoscenti anche ai diocesani saaresi che forse opponevano qualche obiezione al ritorno immediato. Durante quindici anni hanno provato con atti e con parole la loro fedeltà alla patria tedesca». Questo coraggioso riconoscimento di un vescovo tedesco rende ancora più doveroso quello dei cattolici non tedeschi, che possono guardare al problema da un punto di vista puramente ideale e nazionalmente disinteressato. A buon diritto, prima ancora che il voto avvenisse e polemizzando con un confratello fiammingo, la Libre Belgique scriveva: «Ceux qui luttent avec une belle vaillance au mépris de leurs intérêts materiels, de leur sécurité et de leur vie, pour une Allemagne libre et chrétienne… méritent de leurs coreligionnaires étrangers, mieux que des reproches aussi déplacés. Les Sarrois opposants se seront, quoi qu’il arrive, grandis aux yeux de l’Europe. Au lendemain du scrutin, l’Europe devra, s’il le faut, les protéger et empêcher qu’ils ne tombent… victimes de leur courage et de leur fidélité aux valeurs morales». Fedeltà ai valori morali, ecco la parola. Noi non abbiamo nessuna ragione di credere che i cattolici oppositori o la maggior parte di essi si siano lasciati guidare da interessi meschini. Da due anni già il partito del Centro non esisteva più ed era stato assorbito dal «fronte tedesco»; giornali ed organizzazioni di carattere economico o sindacale erano stati sincronizzati. Non rimanevano in piedi che le società di formazione cattolica; le ragioni per cui ci si batteva non potevano essere che ideali. Per che cosa volete si sia battuto quel missionario del Verbo divino, ritornato in patria dopo molti anni in Cina e recatosi a parlare nel comizio di Sulzbach? Quali interessi personali avevano da difendere quei sacerdoti e quegli intellettuali che affrontavano, inermi, minacce così paurose? O quei vecchi deputati che nel periodo prehitleriano avevano girato le capitali d’Europa per convincere italiani, inglesi, olandesi, del carattere irremovibilmente tedesco della loro regione? Non v’ha dubbio, essi combattevano per ragioni morali; e tra queste vi era anche una ragione insuperabile di dignità. Ciò che rendeva penosa e moralmente equivoca la loro situazione, non era l’adattamento ad un regime più forte di loro, né il fatale compromesso colla realtà: compromessi, di cui è purtroppo intessuta tutta la vita; ma era il silenzio complice e colpevole, il mentire tacendo, l’ipocrisia di un atto, rimasto in aria come un interrogativo, senza la possibilità di una discriminazione. L’autodeterminazione non poteva consistere semplicemente nel decidersi per il sì o per il no, ma consisteva sopra tutto nel dichiarare le ragioni del sì o del no, in modo che in ogni caso, avesse potuto farsi valere la libera personalità del cittadino. Solo così si poteva precisare il significato del voto e cavarne le indicazioni necessarie. Se il terrore avesse soffocata questa libertà di motivazione ed avesse imposta una votazione en bloc, cioè una cambiale in bianco per l’avvenire ed una sanatoria per il passato, il voto rischiava di diventare un atto di viltà e d’ipocrisia, se non di dedizione servile e capitolazione dottrinale, come se ne vide cenno anche in qualche perorazione sacerdotale che l’Osservatore Romano si affrettò a sconfessare. Per i più avviene in tali casi che, non osando dire pubblicamente il proprio pensiero, escogitino in privato le motivazioni più machiavelliche, a proposito delle quali si potrebbe ripetere coll’Ojetti in Cose viste : «Gran bella cosa in politica la paura. Ma abbi cura di chiamarla prudenza, tattica, tradizione, disciplina, amor di patria ecc.». E nel caso nostro si sarebbe potuto aggiungere: amor di religione, perché molti erano pronti a dire che si sacrificavano, affinché i confratelli del resto della Germania soffrissero meno. Per questo quel gruppo di cattolici credette suo dovere di parlare, fino che di parlare, per quanto con rischio, era ancora possibile. Dixi et servavi animam meam! Dopo quelle fiere proteste contro il sistema nazista, nessuno potrà più equivocare o speculare sul plebiscito. Si vota per la Germania, non per il nazionalsocialismo; per la patria, non per il regime. Quest’atteggiamento ebbe anche il merito di costringere gli stessi hitleriani prima del voto a fare tale discriminazione. Deutschland über alles, anche sopra il nazismo. Ed ecco le dichiarazioni dei vescovi, i quali avendo parlato anche recentemente contro le false dottrine politico-sociali, erano fuori di ogni equivoco, ed ecco mons. Wolker , capo delle organizzazioni giovanili, scrivere nella Jungfront un appello, affinché i saaresi venissero ad unirsi ai confratelli nella lotta per la libertà religiosa. La voce di protesta della Saar ebbe quindi il merito di moralizzare il voto, di salvare l’integrità e la dignità della persona umana, di contribuire in misura notevole a dare al plebiscito il significato di un ritorno alla Germania, nonostante il nazismo. Onde se il vescovo di Spira esprime il suo riconoscimento, gl’hitleriani stessi dovrebbero apprezzarne l’alta ispirazione ideale e il mondo non negare l’omaggio dovuto a chi ha fatto l’onesto sforzo di conciliare il proprio patriottismo colle inderogabili ragioni della coscienza. Nella Revue des Deux Mondes si legge un vigoroso articolo di *** sul cattolicismo e la politica mondiale. L’articolista tende a dimostrare che il cattolicismo esercita oggidì un’azione preponderante sul movimento politico del mondo e che quindi la Francia ha il massimo interesse di tenere in gran conto una forza così viva e potente. L’articolo, scritto evidentemente da penna diplomatica prima della visita di Laval in Vaticano, ne è come un commento anticipato e rappresenta un’eloquente perorazione di quella saggia politica che riconduce la Francia ad accostarsi – purtroppo non ancora nelle leggi – alla Chiesa cattolica. In questo tour d’horizon l’illustre autore così scrive del cattolicismo in Germania. «Solo interprete in Germania dei diritti della coscienza umana e della libertà individuale contro l’assolutismo dei nazi, il cattolicismo ha cominciato ad essere il solo fermento della resistenza all’asservimento generale della nazione sotto la disciplina spirituale dei suoi padroni». In Austria fu sulla base del cattolicismo che si pose il governo quando volle difendersi contro l’Anschluss e il contagio del nazismo. Nella stessa Saar fu il Vaticano a garantire colla sua neutralità la libertà delle coscienze. In Italia il governo fascista «è riuscito ad adattare gli interessi della Chiesa cattolica alle esigenze del regime totalitario, unificatore dell’educazione, geloso della sua influenza sulla gioventù, diffidente delle associazioni che non sono le sue». In Ispagna, non essendosi la Santa Sede vincolata alla Monarchia, può ora liberamente sostenere i cattolici nella loro opera di riforma costituzionale; e se nella Russia sovietica il regime bolscevico paralizza ogni sviluppo del cattolicismo, bisogna rilevare in compenso che negli Stati Uniti, nel Giappone e nell’America Latina i progressi del cattolicismo sono grandiosi. Il Ministero Flandin, sempre richiamandosi al principio economico liberale, il cui regime proclama di voler ristaurare, ha presentato un terzo progetto di legge che tende a fare nel campo industriale quello che, su proposta dello stesso Flandin, il Parlamento ha già decretato per il campo agricolo, onde valorizzare il vino e il grano. La legge rende obbligatori certi accordi industriali, quando siano accertate determinate premesse. Il progetto introduce nella legislazione francese un principio del tutto nuovo e antiliberale, quello cioè che nell’interno di una professione interessante l’economia nazionale, la minoranza possa essere costretta, sotto certe condizioni ben determinate, ad adottare le misure prese dalla maggioranza, per rimediare ad una situazione grave. Questi «accordi obbligatori» sono circondati da numerose cautele. La maggioranza che decide un dato provvedimento dev’essere di due terzi e rappresentare almeno i tre quarti degli affari di tutte le imprese della branca interessata. Gli accordi dovranno avere una durata limitata e passare prima la trafila di un comitato d’arbitrato, il quale sarà composto delle più alte personalità dell’economia nazionale e nel quale il segretario generale del Consiglio economico nazionale eserciterà le funzioni di commissario di governo. Quando la decisione della maggioranza della professione avrà ottenuto il parere favorevole di questo comitato consultivo, il governo potrà rendere obbligatori gli accordi con particolare decreto del ministero. In caso d’infrazione agli accordi resi obbligatori, il contravventore sarà condannato a rifondere i danni e perfino alla chiusura dello stabilimento. Come risulta dalla motivazione che precede il progetto, il nuovo provvedimento mira a diminuire e regolare la produzione industriale, come quelli sul vino e sul grano miravano a contenere la produzione dell’uno e dell’altro. In Italia e altrove questa legislazione si chiamarebbe corporativa, in contrasto voluto e reale colla libertà di produzione e di commercio, caratteristica del sistema capitalistico. Flandin invece afferma che questo è un provvedimento per il ritorno alla piena libertà, dovuto al disordine e alle sovrapposizioni create dall’eccessivo interventismo internazionale che impedisce «il libero giuoco delle leggi naturali». Lo stesso Flandin rileva questo contrasto di dottrine e di sistemi pur nell’analogia dei provvedimenti e dichiara che è questione di tradizioni e di temperamento. «È nel rispetto delle iniziative individuali e nel quadro della libertà che noi vogliamo ottenere dai produttori che essi si impongano da se stessi una disciplina. Non si tratta di uno statuto permanente per la produzione e ancor meno di una risurrezione delle antiche corporazioni, ma intendiamo creare una legislazione di crisi». Niente dunque corporazioni, commenta il Temps, o meglio solo corporazioni provvisorie, per la durata della crisi. E il prof. Bartelemy, ricalcando questa tesi, afferma che l’intervento dello Stato «è il rimedio eccezionale dei casi disperati, l’operazione chirurgica che si tenta su la domanda scritta del malato e la preghiera della famiglia. Si tratta di mettere la macchina in movimento, come si aggiogano i buoi ad un’automobile per farla partire… Quando crollerà questa Babele dello statismo, cominciato avanti la guerra e poi montato così in alto, il liberalismo sarà sempre là per salvare il paese». Si duo facient idem, non est idem. I fatti economici hanno una loro logica, al di fuori di ogni filosofia sociale. Ma gli uomini hanno bisogno di rivestirli di una dottrina e d’inquadrarli in un sistema che corrisponda al proprio temperamento ed alla propria concezione politica. 