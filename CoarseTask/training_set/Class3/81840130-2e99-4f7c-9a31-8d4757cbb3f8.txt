In Francia uomini e partiti sono incalzati dall’urgenza della questione finanziaria, dalla necessità cioè di trovare sei miliardi per ricondurre il bilancio a pareggio. La opposizione moderata proclama che l’attuale maggioranza, per la presenza dei socialisti, è incapace di colmare il deficit e patrocina, col suo portatore più autorevole, il Temps,la concentrazione dei repubblicani, l’unione sacra che sotto Poincaré superò nel 1926 difficoltà ancora maggiori. «La mistica della dittatura, scrive il Temps, da noi non deriva dall’impotenza del Parlamento per se stesso, ma dalla formazione cartellista dell’attuale maggioranza». Che la sinistra radicale si metta d’accordo col centro repubblicano, e la Camera agirà. Ma la sinistra diffida e sospetta o finge di sospettare nei moderati tendenze antilibertarie, e benché Tardieu si protesti liberale e limiti le sue proposte riformatrici a ritocchi regolamentari e Louis Marin giuri e spergiuri di mantenersi fedele alle istituzioni democratiche, i radicali, anche per lo scopo evidente di ricattare i socialisti, gridano che la democrazia è in pericolo. D’altro canto è vero che la destra invoca apertamente la dittatura e che in circoli sempre più vasti si diffonde l’opinione che di fronte ad un Hitler, il quale tiene in pugno tutta la Germania di oggi e di domani, la salvezza non possa venire che da un potere centralizzato e libero dal controllo dei partiti. Il congresso radicale di Vichy riflette la precarietà di questa situazione e l’urgenza di uscirne. Già Jacques Kayser durante la discussione aveva affermato che «le democrazie minacciate devono mantenere o riprendere le posizioni di comando, dando l’esempio e imponendo colla loro autorità un regime di ordine democratico». Ma chi affrontò in pieno il problema del risanamento finanziario e quindi del governo forte fu il presidente del consiglio Daladier . Già nell’allocuzione augurale il ministro dichiarò che «il governo intendeva compiere tutto il suo dovere e permettere alla Francia di conservare il suo volto calmo ed armonioso; tutte le grandi riforme si possono attuare nella libertà e per la libertà». Ma nel suo grande discorso finale lo stesso pensiero ritorna in forma più drammatica. Dopo aver insistito nella necessità di votare i nuovi aggravi fiscali e le nuove riduzioni, Daladier continua: «Si tratta di sapere se i repubblicani avranno il coraggio di risolvere i gravi problemi del tempo presente nella libertà e per i metodi della libertà ovvero se altri, sopravvenendo nella crisi aggravata ritroveranno la loro autorità, grazie alla nostra deficienza… Se la libertà non provvede colla propria disciplina (a sanare le finanze) è fatale che s’imponga la via delle costrizioni: la vita dei popoli ha le sue leggi ineluttabili». Il proclama, votato come conclusione del congresso, è ispirato dalle stesse preoccupazioni: «Quello che vogliamo è che, nel rispetto del nostro giuoco parlamentare, lo Stato ritrovi una sovranità che vaste coalizioni d’interessi cercano di restringere». E dopo aver riaffermato il principio liberale, e rifiutato ogni altro sistema, il proclama tuttavia aggiunge: «Noi vogliamo l’autorità dello Stato, potenza collettiva, arbitro dei conflitti individuali… e che per varcare il passaggio difficile il capitano e i primi dell’equipaggio siano a bordo; i padroni e tutti i passeggeri inabili, irresponsabili o impauriti, si affidino alla loro energia…». Dovrebbe questo essere un evidente accenno a poteri straordinari, da concedersi al Ministero per sanare il bilancio. Ma quanti saranno disposti a riconoscersi inabili, irresponsabili o in preda alla paura, e sovrattutto che cosa faranno i socialisti con tutta la loro zavorra demagogica e colle pregiudiziali dottrinarie, nelle quali stanno impastoiati? Un trafiletto, assai tempestivo, del Popolo d’Italia ha invitato il governo germanico a richiamare al silenzio gli «Unterführer», cioè i sottocapi più o meno responsabili del nazionalsocialismo, e questo in seguito «a molte, a troppe manifestazioni non sempre indovinate», che hanno causato «un certo allarme nei Paesi confinanti con la Germania». A ragione il trafiletto, scritto con benevoli intendimenti, rileva che la cessazione di siffatta propaganda corrisponderebbe «allo stesso interesse del terzo Reich». Abbiamo avuto infatti parecchi incidenti in Svizzera, e le preoccupazioni suscitate dalla propaganda nazista misero in bocca al presidente della Confederazione, Schulthess , una fiera riaffermazione dei principi costituzionali, sui quali si fonda la piccola repubblica; l’Olanda, seguendo l’esempio del Belgio, proibì con un nuovo articolo del codice penale, approvato dalla Camera bassa, l’uso di uniformi di partito; la Czecoslovachia sciolse il partito nazionalsocialista, ed abolì i suoi mandati in tutti i corpi rappresentativi. Le misure repressive, decretate a Praga, hanno messo in un certo imbarazzo i socialisti viennesi, i quali da un lato non vogliono rinnegare i loro consenzienti che fanno parte del governo czeco, dall’altro devono ammettere che simili provvedimenti di rigore si assomigliano come fratelli gemelli a quelli che, presi in Austria dal governo cristiano sociale, vengono da essi qualificati come «fascisti» e anticostituzionali. L’Arbeiterzeitung cerca di cavarsi d’imbarazzo collo stabilire la massima che provvedimenti antidemocratici si possono prendere soltanto contro partiti che mettono in pericolo la democrazia! Ma la profondità della reazione provocata da certi atti e certe affermazioni del nazismo si poté misurare sovrattutto a Ginevra durante la discussione intorno alle minoranze. Il criterio accampato dal rappresentante germanico che il novo concetto del Volkstum nazista autorizzasse i germanici ad interessarsi di tutti i fratelli che vivono oltre i confini, provocò le ferme riserve del delegato italiano e le proteste di altri stati confinanti, prima la Svizzera, che negò alla Germania il diritto a questa specie di protettorato. Nello stesso tempo con un precedente significantissimo si decise di mettere sotto gli auspici della Società delle Nazioni l’opera di soccorso per i profughi politici tedeschi. C’è molto di vero nell’affermazione di Göring che in un primo tempo questa reazione dell’estero era effetto inevitabile della rivoluzione, fenomeno complesso e di non facile comprensione. Ma quando il ministro inglese Ormsby Gore , durante lo stesso dibattito e difendendo i diritti della minoranza ebraica, si richiamò ai principi fondamentali del regime inglese e proclamò che «la eguaglianza giuridica e il sistema rappresentativo sono gl’irremovibili pilastri fondamentali dell’edificio britannico», più che accennare a differenze passeggere, si mettevano qui in rilievo contrasti essenziali, connaturati al temperamento dei due popoli. In Austria ferve sempre la vigilia di preparativi e discussioni. Il partito cristiano-sociale ha deciso di continuare la sua esistenza. Le dichiarazioni programmatiche del cancelliere circa il futuro «Stato senza partiti» avevano fatto credere che il governo intendesse sciogliere, rispettivamente assorbire nel fronte patriottico tutti i vecchi partiti parlamentari. Ma sia che questa concentrazione non fosse veramente voluta, sia che gli avvenimenti posteriori, specie l’atteggiamento degli agrari, l’abbiano resa impossibile, oggi non si parla più di Stato «senza partiti», ma piuttosto di Stato «superiore ai partiti». Secondo un autorevole discorso del capo del partito cristiano-sociale viennese, Dollfuss colla parola «superamento dello Stato di partito» avrebbe inteso di dire superamento del «parteiismus» ossia dell’onnipotente dominio dei partiti. «Colla stessa fermezza però respingiamo anche lo Stato con un partito solo»; perché, secondo l’oratore (Reichspost, 3 ottobre) il principio totalitario non sarebbe conciliabile coll’ordine corporativo che i cristiano-sociali intendono introdurre. Ma come sarà dunque questo ordinamento corporativo austriaco? L’oratore non lo dice particolarmente, ma si limita ad affermare che si fonderà sul principio dell’autonomia delle corporazioni, alle quali i partiti politici dovranno cedere non piccola parte della funzioni, da loro esercitate finora. Si tratterebbe così di creare due corpi rappresentativi, una camera corporativa per gli affari amministrativi ed una camera politica per tutti gli altri. I partiti potranno ancora vivere «ma non ci sarà posto per partiti che minacciano l’esistenza dello Stato colla lotta di classe o colle lotte religiose». Si arriverà dunque all’interdizione del partito socialista? Nessuno l’ha mai detto con precisione, ma i socialisti, che di questi giorni hanno convocato a Vienna il consiglio internazionale dei sindacati, per ottenere la solidarietà del sindacalismo rosso e raduneranno fra breve un congresso straordinario del partito, sembra lo temano. Intanto si discute sempre sull’ordinamento corporativo. La Reichspost, per dimostrare che si tratta di un postulato autoctono cristiano-sociale, cita l’opera di monsignor Schindler «La questione sociale», pubblicata nel 1908, nella quale si espone tutto un programma di ordinamento corporativo. Anche i «sindacati cristiani» in un loro congresso del 3 e 4 ottobre hanno preso posizione. Sono naturalmente favorevoli all’ordinamento corporativo, ma rilevano che la Rerum Novarum riconosce esplicitamente agli operai il diritto di condeterminazione e la libertà di associazione. La riforma si va dunque elaborando nella mentalità pubblica fra postulati ancora imprecisi. Intanto in Italia si sta preparando il gran passaggio dal sistema sindacale al sistema corporativo integrale. Meritano in proposito speciale rilievo le dichiarazioni fatte dal capo del governo all’Echo de Paris: «Io voglio arrivare al regime corporativo e vi arriverò. Io voglio che il lavoro si organizzi in funzione degli interessi dei consumatori, dei produttori, degli operai, dei tecnici. Lo Stato non dovrà intervenire che come arbitro supremo, come difensore della collettività. Alla corporazione spetta di regolare tutti i problemi della produzione, voi mi intendete, poiché non si deve fabbricare qualunque cosa e in qualunque modo. Ciò è follia e genera delle catastrofi. Bisogna finire con le vecchie idee del capitalismo liberale. Io costituirò dunque le corporazioni, corporazioni di categoria per l’industria, corporazioni per prodotto per l’agricoltura. Il mio piano è definito». 