La Reichspost attribuisce particolare importanza ed autorizzata ispirazione ad un articolo della rivista Relazioni Internazionali che riassumeva obiettivamente la storia dei rapporti fra Stato e Chiesa in Germania dopo l’avvento di Hitler. Questo riassunto dimostra la estrema longanimità usata dalla Santa Sede prima di pronunciare proteste contro le ripetute lesioni del concordato. Il giornale viennese interpreta l’articolo come un invito rivolto indirettamente dai circoli italiani alla Germania affinché cessi od almeno si attenui il conflitto con la Chiesa. Tale desiderio è messo anche in relazione con la prossima visita del capo del governo germanico a Roma. Abbiamo riportato nel penultimo numero le dichiarazioni del sig. Delgado creatore del movimento integralista nel Brasile . A questo proposito leggiamo nella rivista dei Gesuiti America del 25 dicembre un interessante articolo di Riccardo Patee professore dell’università di Puerto Rico e ben noto come ottimo conoscitore della situazione politica latino-americana. In tale articolo egli sostiene che nel caso del Brasile non si tratta di trasferire le istituzioni totalitarie dell’Europa nel nuovo mondo. Egli mette in guardia contro l’uso esagerato del termine «fascismo» che ora dai suoi avversari viene usato universalmente per ogni indirizzo diverso di quello dell’estrema sinistra, «proprio, egli dice, come nel passato il comunismo era l’etichetta che copriva qualunque tendenza, dal rosso più pallido fino al cremisi più fiammeggiante». È chiarissimo che la paura del comunismo od almeno la paura di un «sinistrismo violento» precipitò la decisione del presidente Vargas il 10 novembre, ma è estremamente difficile il dire in quale misura il comunismo fosse attualmente presente nell’inquietudine e nel disordine che caratterizzavano il Brasile negli ultimi anni. «Ma, comunque sia, argomenta il Pattee, il dedurne che la reazione contro tale pericolo rappresenti il fascismo, equivale ad ammettere che fuori dalle due soluzioni comunista o fascista non ne esistano altre. Ma tale dualismo è stato respinto dal Brasile. Infatti il colpo di Stato nel Brasile non è opera né di un partito né di un movimento né di una ideologia, ma semplicemente una perpetuazione personale nel potere. Il nuovo regime non si identifica con l’unica organizzazione apertamente fascista che esistesse nella repubblica, cioè l’integralismo, il quale, se si trattasse di un movimento analogo a quello europeo, avrebbe dovuto assumere la posizione del partito fascista in Italia o di quello nazionalsocialista in Germania. In realtà invece gli integralisti vennero costretti ad abbandonare la loro attività politica. Anche considerando la situazione politica economica e psicologica, sarebbe difficile trovare delle analogie fra il Brasile, la Germania e l’Italia. Il colpo di Stato brasiliano è piuttosto tipico della America latina nella quale la dittatura in una forma o nell’altra è stata quasi la forma normale di governo. La distanza fra la democrazia teoretica delle costituzioni e la realtà della politica è sempre stata una delle contraddizioni permanenti in questo emisfero. Anche nei paesi nei quali prevalse il regime di sinistra, come nel Messico, nell’Equador e nel Cile, non si può parlare di comunismo all’europea. Nel Guatemala il generale Yorge Ubico governa personalisticamente, nello Honduras Tiburcio Carias legifera come un dittatore. La stessa autorità esercita Massimiliano Martinez nel Salvador, mentre nel Nicaragua, espulso il suo predecessore, ha preso il governo il generale Anastasio Tomoza . Tali governi possono dirsi fascisti? Certamente no, perché queste dittature non hanno sviluppato né una dottrina dello Stato, né un simbolismo, né il corporativismo. Nessuno di questi dittatori è stato preceduto dalle camicie nere o da un movimento di protesta a la Mein Kampf. Costa Rica e Panama conservano gli elementi di una democrazia politica, ma il presidente Cortes di Costa Rica venne accusato di volgersi verso il fascismo perché represse le agitazioni anti italiane. L’unica repubblica dell’America meridionale che non ricorse ancora a dittature né di destra né di sinistra è la Colombia. L’Equador è dominato dalla sinistra che in questo caso vuol dire dall’antigesuitismo, perché all’Equador i due poli sono ancora rappresentati dalla massoneria e dal gesuitismo. Il Perù un anno fa corse la stessa ventura del Brasile. Anche la Bolivia fu vittima di vicende militari dopo la conclusione della disastrosa guerra del Chaco . Nel Cile il presidente Alessandri governa nel senso della sinistra, in Argentina il generale Justo è molto più moderato, mentre nel piccolo Uruguay il dr. Gabriele Terra acquistò molta notorietà denunciando complotti comunisti nel suo territorio e rompendo i rapporti diplomatici con l’Unione Sovietica. Durante la breve presidenza del colonnello Franco nel Paraguay, si parlò molto del suo «fascismo»; ma la sua caduta non lasciò di tale programma la minima traccia. Chi può dubitare che il crescente potere di Fulgenzio Batista in Cuba non sia il preludio ad un regime rigidamente personale? fascismo? comunismo? Si dirà forte: no, semplicemente Batistismo. Senza dubbio, conclude l’autore, anche il mondo ispano-americano è scosso e in qualche misura penetrato dalle due ideologie in conflitto, ma bisogna guardarsi da classifiche irreali e antistoriche». In un discorso tenuto alla radio dopo la promulgazione della costituzione irlandese il primo ministro De Valera ammonì gli uditori a non perdersi nelle discussioni di dettaglio, ma a considerare del nuovo statuto nazionale sovrattutto lo spirito «Lo statuto è la base legale della nostra libertà, egli disse, ma non sarebbe degno del nostro passato nazionale, se non fosse qualche cosa di più. La libertà politica dopo tutto è un mezzo e non un termine. Il fine è una comunità che viva rettamente e nobilmente. Lo Stato esiste per promuovere il benessere degli individui, il loro benessere tanto materiale che spirituale, e l’ordine sociale per essere giusto deve consistere nel mantenimento della dignità della persona umana e della facilitazione del suo destino soprannaturale. La filosofia cristiana della vita ha determinato il carattere del nostro popolo da più di un millennio. Il significato principale della nuova costituzione sta in ciò, che essa è in pieno accordo colla coscienza tradizionale in tale materia e che essa porta, dalle prime parole del suo preambolo fino alla consacrazione del suo epilogo, l’impronta di una grande e cristiana democrazia. Questo carattere è più apparente in quegli articoli che salvaguardano gli imprescrittibili diritti dell’individuo e della famiglia, la santità e l’indissolubilità del vincolo matrimoniale e quegli articoli nei quali sono tracciate le linee direttive per muovere il parlamento nazionale verso un giusto sistema economico e sovratutto in quelli che riconoscono la religione ed ammettono che è dovuto il pubblico culto a Dio onnipotente nei modi che esso ha dimostrato di volere» . In occasione del Capodanno in tutte le chiese evangeliche austriache venne letta una lettera pastorale del superintendente Heinzelmann di Villach, che in parte si rivolge anche ai fratelli di fede della Germania. «È vero, dice la lettera, che per voi non si tratta, come in Russia, di perdere la fede in Dio, perché anche nel nuovo Reich si desidera credere nella divinità e inchinarsi al Creatore ed al suo ordine. Però coloro che ora comandano contestano la verità di quello che finora venne considerato patrimonio di tutta la cristianità e che è impresso incancellabilmente nella testimonianza apostolica: «non vi è salute fuori che nel solo Gesù Cristo». Da questo articolo fondamentale nessuno può discostarsi, poiché senza Cristo non vi è cristianità e senza la certezza di essere redento per mezzo del Cristo non vi è nessuna fede cristiana. Perciò, o fratelli, vediamo chiaramente il pericolo che vi minaccia e contro cui vi difendete con coraggio e fermezza». Il sig. Zyromski che nel partito socialista francese rappresenta l’estrema sinistra, la frazione cioè più vicina ai comunisti, prende la parola nel Populaire per difendere la tesi della mano tesa e lo fa con queste parole: «Non ignoro che certe tesi recenti di propaganda del partito comunista hanno urtato e allarmato il partito socialista, e non senza giustificazione. Un partito operaio che nella sua propaganda non deve perdere mai di vista l’educazione politica dei suoi aderenti, non ha il diritto di impiegare formule equivoche, suscettibili di destare nelle masse dei sentimenti assolutamente contrari al nostro ideale internazionale ed umano. Siccome voglio discutere con una probità intellettuale assoluta, so bene che i commentari esplicativi costituiscono delle precisazioni indispensabili. Ma ciò non è sufficiente e dobbiamo qui segnalare un pericolo grave che bisogna evitare … La laicità in tutti i settori della vita pubblica è retaggio essenziale del movimento operaio. Le conquiste laiche della Repubblica non si toccano! Ciò va affermato in modo incontestabile. Ma noi dobbiamo anche esaminare sul piano internazionale le condizioni della lotta contro l’hitlerismo ed ora è ben certo che l’entrata in linea di forze così potenti come quelle della Chiesa cattolica merita di essere presa in considerazione, perché esse sono in grado di far pesare la bilancia dalla parte antifascista. Niente deve essere trascurato e perciò, vista da questo angolo, la politica detta della mano tesa non merita troppo facili ironie». Dunque il difensore socialista della tattica comunista lascia chiaramente capire le finalità a cui questa si ispira: cercare alleati contro il pericolo hitleriano sul piano internazionale. Tali interessate speculazioni si fondano come è evidente su una concezione totalmente falsa della Chiesa, dei suoi metodi e delle sue mete. Essa non è un corpo politico che si schieri con l’una o con l’altra parte nelle competizioni internazionali. Essa combatte, è vero, certe dottrine del monismo statale, e se si volge anzi tutto contro il comunismo e riconosce in certe reazioni alcune cause legittime, non per questo cessa dall’affermare i diritti della personalità umana, dal consigliare i metodi della conciliazione e della legalità e dal promuovere gli interessi della pace. Le sue «forze imponenti» però possono entrare in linea solo se le venga lasciata libertà di predicare i suoi principi e di svolgere la sua missione pacifica. Volete prendere tali forze in considerazione? E allora fate una politica di libertà religiosa e di rispetto alla coscienza. Ma il Zyromski s’affretta a disilluderci riconfermando le pregiudiziali di laicità che sarebbero «retaggio essenziale» del partito operaio e l’intangibilità delle conquiste laiche della Repubblica. Ciò vorrebbe dire – in contraddizione anche con qualche recente dichiarazione comunista che abbiamo segnalato – che non vi sarebbe nessuna speranza di veder abolita in Francia la legislazione eccezionale contro la Chiesa cattolica. Per i capi socialcomunisti dunque, machiavellici al 100 per 100, non si tratterebbe che di una troppo palese e troppo miserabile speculazione politica! Tuttavia va rilevata la preoccupazione del Zyromski il quale teme che la propaganda comunista metta in forse «l’educazione politica» delle masse. Esiste dunque per loro «un pericolo» e per i cattolici una speranza che la tattica equivoca dei capi abbia come risultato non voluto l’effetto di attutire e forse paralizzare negli animi degli operai l’anticlericalismo di vecchia maniera. Il pericolo è grave, dice lo Zyromski; la speranza non è senza base, possono dire i cattolici e devono quindi proporsi da parte loro di contribuire, con un contegno ispirato alla carità cristiana, a non lasciarla soffocare. La celebrata conferenza del cardinale Verdier, tenuta agli «Ambasciatori» il 10 dicembre e che venne largamente riassunta anche dall’OsservatoreRomano, continua ad avere in Francia una buona stampa. Commentate sono sopra ogni altra le sue dichiarazioni sul terreno delle dottrine politiche: «Qualunque forma di governo, disse il cardinale, trova sempre buona accoglienza da parte della Chiesa; a tutte, quando esse siano legittime, essa richiede e impone rispetto e obbedienza; niente di più suggestivo a questo proposito dell’atteggiamento dei primi cristiani e di quello dei papi del secolo XX. Gli insegnamenti e i voti della Chiesa su questo problema si possono riassumere nella formula seguente: in qualunque organizzazione politica salvaguardare prima di tutto la dignità della persona umana e la sua giusta libertà. In una parola, la Chiesa pone ancora la personalità umana al sommo dell’ordine politico; tutto deve convergere verso di essa. Le forme di governo, come tutte le istituzioni umane, non possono e non devono avere che un unico scopo: aiutare l’individuo e attraverso questo aiutare le famiglie e tutti gli altri raggruppamenti sociali a ben usare della loro libertà». I fogli comunisti hanno seguito, anche di fronte alla conferenza Verdier la solita tattica sorniona di fingere che essa non li riguardasse affatto. Di fronte al problema della libertà i comunisti hanno le carte in regola; in difetto sono soltanto i nazisti! A farlo a posta proprio di questi giorni la Reichspost pubblica un’istruzione segreta emanata dall’Ufficio centro-europeo del Komintern ai propagandisti sul modo di commentare ed esaltare i risultati delle recenti elezioni generali in Russia. L’istruzione, che porta tutte le stigmate dell’autenticità, è un documento del più spregiudicato machiavellismo che insegna ai propagandisti tre diverse maniere d’illustrare il plebiscito per Stalin, a seconda che gli uditori sono aderenti al partito, operai e impiegati simpatizzanti del Fronte popolare, o, infine, intellettuali d’idee affini. «Di fronte a quest’ultima categoria – avverte l’istruzione – bisogna andar molto a rilento. Questo gruppo ha delle tendenze romantiche e nutre anche “le più ridicole illusioni” sulla libertà della persona umana e sulla libertà elettorale. Con costoro quindi, se cadesse il discorso sulle elezioni (quasiché queste fossero state indette per cancellare la impressione dei processi e delle fucilazioni) bisogna limitarsi a rispondere con un sorriso e a chiedere: Voi, che siete persone colte, vorreste forse lasciarvi prendere dalle fandonie della stampa borghese?». «Se invece il propagandista si trovasse in una cerchia di comunisti dell’estero e qualcuno di costoro osasse affermare che le elezioni in Russia non furono una cosa seria, “cotesto compagno verrà diffidato a ritirare entro 15 giorni le sue opinioni fasciste”. Qualora entro tale termine il compagno non avrà dichiarato per iscritto “di deplorare il proprio atteggiamento fascista” e di essere convinto “che in ogni manifestazione comunista è sempre garantita la massima libertà”, verrà proceduto contro di esso e contro i banditi trotzkisti della stessa specie coll’espulsione e, se si tratta di funzionari del partito, in base all’art. 12». Noi non sappiamo in verità quello che preveda l’art. 12: si tratterà senza dubbio d’una formula di salvaguardia di quella libertà personale che in Francia i comunisti proclamano di difendere e che gl’intellettuali di cui sopra hanno la ridicola illusione di mantenere. E con tali precedenti i comunisti invitano i cattolici ad aderire al «fronte antifascista per la libertà personale»! 