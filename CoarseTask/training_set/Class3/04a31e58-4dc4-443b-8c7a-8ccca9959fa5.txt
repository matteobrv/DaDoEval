È ben difficile trovare nelle manifestazioni dei partiti, che inaugurano ufficialmente la campagna elettorale in Francia , qualche pensiero nuovo o qualche rivelazione che possa permetterci di fare dei pronostici sull’avvenire politico del paese. I due blocchi di destra e di sinistra, quest’ultimo cementato da un patto elettorale che rende obbligatorio l’appoggio reciproco nei ballottaggi, si raggruppano intorno alle solite parole d’ordine di politica interna e di politica estera. Si ha però l’impressione che la sinistra abbia una certa prevalenza, nell’imporre le questioni : tanto è vero che destra, centro e organizzazioni paramilitari sembrano ricacciati sulla difensiva contro le accuse di voler instaurare la dittatura o di provocare col loro nazionalismo la guerra mondiale. Flandin ha firmato, come presidente, un manifesto dell’«Alleanza democratica» insistendovi nel respingere ogni ingerenza dello Stato sul terreno economico e, pur ammettendo la «libera organizzazione delle professioni», vi ha ripudiato il «corporativismo, legato per la sua stessa essenza alla dittatura». Inoltre, pur caldeggiando un programma minimo di riforme parlamentari e istituzionali, ha insistito sulla necessità di «difendere contro ogni attacco le conquiste della democrazia». Lo stesso manifesto elettorale delle Croci di fuoco limita le invocate riforme costituzionali al noto programma di Tardieu. Anche per loro il Consiglio nazionale economico, funzionante accanto al Parlamento come una specie di Consiglio di Stato e rappresentante la «professione organizzata» di ogni regione, avrà poteri esclusivamente consultivi. Il programma non si distingue da quello dei partiti riformisti, se non fosse per un’energica invocazione di «sanzioni severe contro gruppi, partiti e giornali che perseguano delle campagne contro il dovere militare, il dovere civico, il lealismo verso il paese o le istituzioni». Il colonnello De La Rocque ha riassunto in un’intervista il suo programma in questa formula: né fascismo né bolscevismo. «Vorrei fare, ha continuato De La Rocque, meno della concentrazione che della conciliazione; la prima parola ha sapore di cucina elettorale che mi ripugna, la seconda invece è essenzialmente purificatrice, simbolica, evocatrice di una Francia cara a tutti i suoi figli, d’accordo su alcuni temi essenziali e nell’amore alla libertà e alla Nazione». Ma i postulati economico-sociali del manifesto «crociano» appaiono piuttosto deboli e vaghi . Che cosa vuol dire che «ai lavoratori bisogna assicurare un minimo di salario, tenendo conto delle condizioni speciali dell’impresa, del costo regionale della vita, della natura dei servizi resi e in modo da permettere a ciascuno di mantenere degnamente la sua famiglia»? Che cosa vuol dire riformare le assicurazioni sociali per aumentare le pensioni per la vecchiaia e allargarle ai contadini, data la situazione economica dello Stato francese e le esperienze fatte al riguardo in tutti i paesi? Tali affermazioni evanescenti non sono che risposte ad altrettanti capisaldi del programma socialista, che per essere più radicale e reciso esercita naturalmente un effetto deleterio sugli elettori. L’ordine da venire dovrà fondarsi sulla «professione organizzata» – continua il programma delle Croci di fuoco – Benissimo: è questo il vecchio programma dei cristiano-sociali francesi, La Tour du Pin in qua, ma a più di cinquant’anni dalla sua nascita, si potrebbe attendere un linguaggio più concreto e più preciso. Da lodarsi senza riserve è il programma che riguarda la difesa della famiglia. Impreciso sembra invece il capitolo sull’istruzione ove si dice che «il rispetto della laicità e il culto della neutralità non devono condurre alla neutralizzazione delle forze spirituali». Tuttavia è consolante che tanto in questo programma come in quello dell’«Alleanza democratica» si invochi la libertà di coscienza degli scolari e si difenda almeno fino ad un certo punto la libertà di insegnamento. Il manifesto delle Croci di fuoco si sforza di essere positivo e non attacca direttamente il «blocco popolare» benché ne sia l’antitesi. L’alleanza democratica invece denuncia il blocco popolare come un pericolo grave per la Francia proclamandolo un’emanazione del partito comunista. L’alleanza rileva ancora una volta i pericoli di ogni azione tendente a dividere i francesi in due blocchi opposti in un momento in cui l’unione è più che mai necessaria. È questo anche il punto di vista dei democratici popolari i quali invitano gli elettori a non accettare la divisione in due opposti blocchi quale vorrebbero imporre le due ali estreme e a ricercare invece l’unione di tutti i repubblicani che hanno orrore di ogni dittatura e di ogni rivoluzione, amano «l’ordine, la libertà e la pace…». Questa invocata «concentrazione repubblicana» dovrebbe avere per programma: I. Rinnovazione degli istituti parlamentari, governativi ed amministrativi con la riforma dello Stato repubblicano; II. Rinnovazione del suffragio universale con la riforma elettorale; III. Rinnovazione dell’economia nazionale colla organizzazione delle professioni. Manifesto di «concentrazione», che lascia supporre, ma non rivela, l’ispirazione cristiana, propria di questo gruppo centrista. Potranno tali voci di moderazione prevalere contro le fanfare della sinistra che suonano l’allarme della democrazia? L’appello socialista firmato da Léon Blum e da Paul Faure proclama «il pericolo fascista» e rievocando le dimostrazioni del 6 febbraio 1934 domanda una politica ardita e di combattimento per sciogliere le «leghe fasciste» e affinché «la Banca di Francia non sia più sotto la dittatura dell’alta finanza ma divenga la Banca della Nazione», perché le classi ricche vengano colpite in proporzione del loro avere e i «monopoli di fatto delle principali fonti della ricchezza siano restituiti alla nazione francese». «Così solamente lo Stato repubblicano troverà i mezzi di finanziare quelle grandi imprese che permetteranno di ridonare lavoro ai disoccupati, di fare indietreggiare la crisi, di gettare i fondamenti di una economia nuova…». Si noti la moderazione ricercata dei termini nel presentare un programma minimo di socializzazione. Vero è che lo stesso Paul Faure in un discorso-commento del programma parla più schietto, quando proclama: «Si tratta di andare al governo subito per prendere posizione di battaglia. Bisognerà decretare la nazionalizzazione della Banca di Francia, spezzando tutte le resistenze. Proporremo una verifica delle sostanze di ogni cittadino e faremo restituire al paese tutte le ricchezze male acquistate nei periodi di crisi e di dolore. I grandi giornali che semineranno il panico saranno soppressi come traditori… Bisogna dotare lo Stato di nuove e grandi risorse nazionalizzando i grandi servizi. Faremo la requisizione dei capitali per metterli a disposizione della Repubblica e della democrazia… Metteremo alla gogna i grandi banchieri». Questo proclama è abbastanza significativo per giustificare gli allarmi dell’alta e della media borghesia e i giornali della destra e del centro se ne fanno eco rilevando che i socialisti costituiranno, assieme ai comunisti, la forza prevalente e dirigente nel futuro Cartello e che quindi la Francia è minacciata dall’anarchia, come attualmente la Spagna. Ma non è facile contenere la battaglia su questo terreno, perché al primo scrutinio ogni partito si presenta col proprio programma e coi propri candidati, cosicché l’elettore pure allarmato dalla prosa socialista o comunista finisce col tranquillizzarsi leggendo il programma e i discorsi dei socialisti radicali che invece accentuano, anche sulle labbra di Daladier, le garanzie d’ordine e di moderazione che può offrire il loro partito il quale ha governato ripetutamente la Francia. In quanto al secondo scrutinio si potrà applicare il principio del male minore. E poi qui il Cartello conta sulla reazione contro le società paramilitari la quale giustificherebbe l’alleanza di tutte le forze repubblicane. Ogni formazione del resto imposta il problema su un piano differente. Il «fronte repubblicano» diretto da Franklin-Bouillon si preoccupa sovrattutto di preparare il paese alla difesa contro una probabile aggressione della Germania. Qui il pacifismo non vale, ci vogliono armi e alleanze! «La politica detta pacifista ha ricondotto i cannoni tedeschi a trecento metri dalla nostra frontiera. Donde un duplice dovere per ogni uomo politico degno del suo nome: far comprendere il pericolo al paese e prendere d’urgenza le misure di difesa necessarie». Come potranno votare i francesi per il fronte popolare nel quale socialisti e comunisti hanno sempre votato contro le spese militari? Le accuse però del «fronte repubblicano» non rimangono senza replica. Perfino i comunisti affermano di essere patrioti. L’on. Thorez ha detto: «Il partito comunista appoggerà tutte le misure che il governo di domani prenderà per proteggere le libertà democratiche, conservare la pace, assicurare il pane dei lavoratori, specialmente con la difesa del franco. Di fronte a Hitler i comunisti difenderanno palmo a palmo la terra francese!». Ed ecco l’elettore più disorientato che mai! A chi deve credere se, mentre la stampa conservatrice lo mette in allarme collo spauracchio di un futuro governo anarchico-comunista, i comunisti stessi dichiarano fin d’ora di non voler partecipare a nessuna combinazione ministeriale? E i cattolici che fanno? Alcuni mesi fa per incarico dell’assemblea dei cardinali e dei vescovi di Francia il professor Lallement de «l’Institut Catholique» di Parigi pubblicò una specie di catechismo civico col titolo Principes Catholiques d’Action Civique. La prima parte s’occupa della politica in generale, dello Stato e del dovere che hanno i cittadini di interessarsi della politica. La seconda passa in rassegna le grandi esigenze umane e cristiane nella vita politica come il bene comune, l’ordine sociale, l’autorità, le funzioni dello Stato, l’educazione, la politica e infine la politica estera e coloniale. La terza parte, consacrata all’esame dei problemi elettorali, in un capitolo più ampio, tratta dei cattolici e dei partiti politici. Quest’ultima parte dovrebbe essere quella più pratica per servire di guida ai cattolici anche nelle competizioni elettorali. Ma il problema è tutt’altro che facile. La teoria sembra voler adattarsi al fatto prestabilito che in Francia l’unione dei cattolici non può realizzarsi sulla base di un partito politico. Contro quest’eventualità si sono pronunciati Gilson, Maritain e Henri Simon nel Sept e nella Vie Intellectuelle, ma contro di essa sta soprattutto la divisione dei cattolici in confronto del regime. E tuttavia Lallement insiste a ragione sulla necessità dell’unione dei cattolici per influire sulla vita pubblica. Ora l’unione suppone che i cattolici siano organizzati in modo da obbedire a direttive precise, che li faccia marciare come un sol uomo in quella direzione che esigono gli interessi della santa causa. Quale deve essere quest’organizzazione? Secondo l’abate Richard che pubblica nella Revue Apologétique uno studio sull’«unione dei cattolici nell’azione civica», questa formazione dovrebbe essere l’Azione Cattolica. Essa dovrebbe essere in grado di dare delle direttive e delle consegne pratiche, pur tenendosi al di sopra dei partiti, non ingaggiandosi nella discussione dei fatti contingenti né nella proposta di soluzioni tecniche. A ragione si è osservato, anzi l’autore stesso non si oppone, che tale problema somiglia assai alla quadratura del circolo. In concreto si è avuto in Francia l’esempio della Fédération Nationale Catholique, presieduta dal generale Castelnau. Essa è certamente molto benemerita per aver raggruppato i cattolici in un’opera di difesa religiosa. Ma posteriormente ammette lo stesso Richard, essa subì una crisi di crescenza e in certi momenti il punto di vista nazionale prevalse su quello cattolico. I recenti articoli del Castelnau, che i lettori conoscono da quanto abbiamo riferito il 1 aprile, ne sono un sintomo significativo. È da temersi quindi che i cattolici francesi siano ben lontani ancora dal raggiungere codest’unità mistica al di sopra dei partiti in modo da esercitare un influsso efficace sui quei partiti i quali non escludano per programma o per incompatibilità pratica la collaborazione di cattolici. D’altro canto il catechismo del Lallement ha incontrato fuori della Francia esplicite riserve. Nel Belgio per esempio, ove esiste fin dalle origini della vita costituzionale la «destra cattolica», non si vuole naturalmente accettare la proscrizione dei partiti cosiddetti cattolici. Nella Revue des Auteurs et des Livres il padre Dabin S. J. dopo molte altre critiche contro il catechismo politico francese scrive: «La condanna, in nome dei principi e degli insegnamenti della Chiesa, dei partiti detti cattolici urta ad un tempo contro i principi e gli insegnamenti della Chiesa e contro numerose e durevoli situazioni di fatto che l’autorità ecclesiastica ha sempre riconosciuto ed anzi incoraggiato in parecchi paesi, pur proclamando la sua necessaria distinzione da gruppi di tale natura. Non è lecito attribuire una portata mondiale alle direttive locali e temporanee di Pio XI ai cattolici messicani . I cattolici belgi, sapendo per loro esperienza personale, come per quella dei cattolici portoghesi, spagnoli, francesi, tedeschi ecc. a quali tragiche situazioni conduca l’assenza d’organizzazione della difesa religiosa, seguiranno docilmente le ferme prescrizioni del loro episcopato che alla vigilia dell’elezioni del 1932 non esitava a dichiarare: “I fatti dimostrano all’evidenza che un partito cattolico forte, solidamente organizzato e disciplinato in tutti i gradi, è il solo baluardo delle nostre libertà religiose”». 