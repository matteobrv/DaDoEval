Vienna, fucina un tempo di congegni e regimi politici, laboratorio storico di combinazioni, di formule, di compromessi, fra la reazione e il liberalismo, tra l’assolutismo e la democrazia, tra il federalismo slavofilo e il centralismo tedesco, dopo alcuni anni di oscurità, si presenta di nuovo alla considerazione del mondo come un interessante campo esperimentale di pratica governativa. Il piccolo Dollfuss – così piccolo che gli avevano affibbiato il nomignolo di «Millimetternich» – s’è dimostrato uomo energico, politico avveduto, carattere fermo. Voltosi dapprima contro la sinistra, a sopprimere il comunismo e fiaccare la socialdemocrazia, della quale sciolse le formazioni armate , affrontò poi l’estrema destra, disperdendo lo squadrismo e l’organizzazione politica dei nazionalsocialisti . Il suo governo di centro si fonda sulle forze parlamentari dei cristiano-sociali e degli agrari e sul concorso positivo delle milizie patriottiche , trasformate in forze ausiliari di polizia. È un governo dittatoriale, che ritrae i suoi poteri da una vecchia legge, emanata nell’antica monarchia durante la guerra . Ma il presidente della Repubblica , il capo del governo , il vice cancelliere e il generale Vaugoin ci tengono a dichiarare che si tratta di dittatura temporanea, di un periodo di transizione, durante il quale s’intende preparare una riforma costituzionale che verrà sottoposta alla sanzione degli elettori. La riforma s’ispirerà al testamento politico di mons. Seipel, il quale aveva in mente il senato corporativo e pensava ad altre clausole di salvaguardia contro eventuali degenerazioni parlamentari. È sempre lo spirito dell’eminente statista che aleggia ancora sui cristiano-sociali: di quel Seipel che a proposito del movimento hitleriano tedesco aveva suggerito di captarne gl’impulsi di sano rinnovamento per irrobustire e migliorare con essi lo Stato democratico. Così infatti si procedette in Austria assimilando parte delle forze heimwehriste, in quanto provenivano dalle classi rurali, devote all’idea austriaca e cristiana; così, quando l’ondata hitleriana si rovesciò anche sull’Austria, traendo alimento dalla reazione contro il marasma parlamentare, i cristianosociali stessi si misero in testa a questa giustificata reazione, concentrando i poteri nell’esecutivo e proponendosi la riforma dei metodi legislativi. L’esempio infine della Germania era fatto per riabilitare le misure di forza. Per tanti anni si era predicato che la politica repressiva del Metternich era stata inefficace, anzi dannosa perché dal suo Stato di polizia era nato lo Stato liberale, dal suo assolutismo accentratore si era passati per reazione al trionfo delle forze centrifughe. La marcia inesorabile del socialismo aveva superato tutti gli ostacoli rizzatigli contro, onde si era radicata negli animi una fondamentale sfiducia contro le misure di repressione. Ma quando in Germania si afferma che basta una notte per far scomparire nel nulla un partito di 7-8 milioni, quando le volontà più ribelli si accasciano come inebetite innanzi all’uso risoluto della forza, non era naturale la suggestione che anche in Austria l’ideale dell’indipendenza potesse venir difeso colla forza? L’esempio della Baviera, esclamò il Vaugoin al congresso di Salisburgo, ci è monito prezioso: o della forza usiamo noi del presente governo o ne userà il prossimo contro di noi. Si ebbe quindi la sensazione di un conflitto aperto che non si poteva altrimenti superare che con le misure di forza. A ciò inclinavano gli heimwehristi, mentre gli agrari erano riluttanti. Ma il ricorso fatto dall’altra parte alle bombe ed agli attentati convinse tutti della necessità e dell’urgenza di andare oramai fino in fondo. Giunti a questo punto, sarebbe azzardato fare dei pronostici. La causa dell’indipendenza austriaca è sostenuta dall’Italia – oh! strane inversioni della storia – e dalle principali potenze europee. L’Italia specialmente potrà svolgere opera preziosa per attenuare la tensione che divide attualmente Berlino e Vienna. Ma quanto all’esperimento della politica interna austriaca, dovremo assistere ad uno svolgimento più complesso. Fino a qual punto e in qual maniera l’impegno di reprimere il nazionalsocialismo è conciliabile col proposito delle forze centriste di conservare lo Stato giuridicamente egualitario? Il «fronte patriottico» che si sta ora organizzando, avrà la forza di dare una soluzione nuova al problema dello Stato? Nel Reich intanto la conquista hitleriana fa un nuovo balzo in avanti. Fino a ieri si parlava di Gleichschaltung (inserzione), ora si parla di totalitarismo . Hugenberg deve ritirarsi e mettere i suoi agli ordini di Hitler. I deputati cattolici bavaresi vengono arrestati, preludio – dicono i giornali – dello scioglimento dei partiti centristi. La Prussia nomina un commissario «per dirigere tutte le chiese evangeliche». Il nuovo «vescovo del Reich» si dimette e le vecchie autorità ecclesiastiche ricorrono al tribunale di Lipsia, perché protegga la libertà religiosa garantita dalla costituzione. I capi dei sindacati cristiani vengono messi alla porta e l’ufficiosa agenzia Conti annunzia imminente la lotta per le associazioni giovanili dipendenti dalle autorità ecclesiastiche (Kirchliche). In quanto alla gioventù cattolica, la conferenza episcopale di Fulda ha reclamato libertà e parità di trattamento anche riguardo ai distintivi, alle bandiere ed alle manifestazioni esteriori collettive. Il card. Bertram è intervenuto anche in favore delle società operaie cattoliche che un comunicato ufficioso collocava assieme alle protestanti tra le forze ostili allo Stato. Egli le prende sotto la vigilanza e la protezione della Chiesa e dichiara errato il classificarle nemiche del regime. La stampa cattolica, a proposito del trattamento che si minaccia in genere alle società cattoliche, confida che gli equivoci possano ancora venir chiariti e trae speranze dallo stesso comunicato dell’agenzia Conti, il quale annunzia che si tratta per giungere ad un «componimento» colla Chiesa cattolica. Comunque le associazioni di Azione Cattolica, in base alla Rerum Novarum e alla Quadragesimo anno vengono proclamate indispensabili alla cura d’anime dei nostri giorni. Per orientarsi sulla situazione spagnuola, bisogna richiamare alla memoria qualche cifra. La repubblica venne proclamata il 14 aprile 1931, in seguito al risultato delle elezioni comunali nelle maggiori città. Buona parte degli spagnuoli votarono allora in senso repubblicano, con l’idea che una repubblica onesta, liberale, aperta a tutti, significasse la fine dei disordini sociali che nel dopoguerra avevano tante volte insanguinata la Spagna. La Costituente riuscì di 470 deputati: 114 socialisti , 56 radicosocialisti , 43 liberali di sinistra (gruppo Azaña) , 36 catalani , 30 liberali di destra (gruppo Alcalà Zamora), 98 radicali (gruppo Leroux) , 39 agrari conservatori di destra . I pochi mandati restanti si dispersero tra i piccoli gruppi regionalisti. Il primo ministro Azaña si dimise in occasione della nomina di Alcalà Zamora a presidente e il secondo si ricostituì il 15 dicembre 1931, e si distinse dal primo per l’assenza dei radicali che si rifiutarono di collaborare più oltre coi socialisti, da loro accusati di fomentare il disordine sociale, specie nell’applicazione della legge agraria per la spartizione del latifondo. Il secondo gabinetto Azaña si fondava dunque su di una maggioranza così composta: 114 socialisti, 56 radico-socialisti, 43 azione repubblicana o liberali di sinistra, 36 catalani, in tutto 249 mandati su 470. È con una base parlamentare così ristretta che Azaña governò e governa tuttora, è con una combinazione così angusta che i socialisti, pur non possedendo nemmeno la quarta parte dei mandati, esercitano un influsso così preponderante. La paura dei complotti monarchico-militari da una parte, la preoccupazione dall’altra che i socialisti, cacciati all’opposizione, non vadano a rinforzare le schiere del sindacalismo rivoluzionario, ma sovrattutto, la volontà massonica di opprimere e possibilmente sopprimere le istituzioni cattoliche spiegano il perdurare di questa situazione. Essa è prevalsa anche nell’ultima crisi, provocata dal presidente Zamora, il quale dopo un vano tentativo di disincagliamento e trovandosi di contro l’alleanza inscindibile dei socialisti e dei radicosocialisti – pronuba la massoneria – dovette ridare l’investitura ad Azaña e alla vecchia maggioranza. Ritornato al banco del governo, Azaña dichiara ora che il suo ministero si propone di applicare la legge agraria, la legge sulle congregazioni , lo statuto catalano. Ma – presto o tardi e certo non molto tardi – deve pur venire il momento di eleggere un parlamento normale. I cattolici da un simile appello al paese hanno tutto da sperare. Se su 470 deputati solo 278 votarono per le leggi antireligiose, se, a detta di tutti, i 114 mandati socialisti rappresentano un massimo che nelle prossime elezioni non potranno più raggiungere, se buona parte dei radicali devono il mandato alle promesse fatte ai cattolici, è chiaro che basterà che questi ultimi si organizzino e seguano la tattica buona, perché la maggioranza alle prossime Cortes si sposti verso i moderati. Questa speranza non è infondata, quando si tenga conto dei grandi progressi fatti in questi ultimi anni dalla stampa cattolica, benché tratto tratto, in occasione dei complotti, se ne sia limitata o addirittura soppressa la libertà. Grandi comizi d’azione cattolica, sotto la presidenza di Herrera , già direttore del Debate, si sono convocati di questi giorni in tutta la Spagna. Se a questo risveglio, manifestatosi in forma solennissima in occasione della pubblica lettura dell’Enciclica pontificia, corrisponderà nel momento opportuno, uno sforzo – nel campo elettorale, fatto per salvare la Spagna e il suo popolo cristiano – la causa cattolica, di fronte alla quale, come ha rilevato il Pontefice, ogni questione di regime è secondaria, avrà presto la sua rivincita come ne assicura il preludio rappresentato dalle parziali elezioni comunali. 