I. Origini del programma corporativo – Ragione politica e fine sociale – Esempi tedeschi Quando il colonnello René de la Tour du Pin , marchese de la Charce, il 4 dicembre 1924 moriva nell’età di 90 anni, a Losanna, il suo nome pareva quasi dimenticato e i pochi giornali che se ne occuparono dovettero ricordare alla presente generazione ch’era scomparso uno degl’iniziatori del movimento cattolico sociale ed uno dei maestri, un tempo più ascoltati, della sociologia cristiana. Infatti il du Pin ancora nei primissimi anni dopo il disastro del ’70 aveva fondato con Alberto de Mun , l’Opera dei circoli operai cattolici di Francia , e di tale movimento se il de Mun fu il propagandista eloquente, il du Pin specie dal ’78 in qua – nel qual anno venne costituita presso la direzione generale dei circoli la commissione di studio e si pubblicò la rivista l’Association catholique – diventò il pensatore e maestro profondo. Due idee fondamentali alimentavano il movimento: la controrivoluzione e la corporazione. Per la controrivoluzione, il De Mun e il du Pin erano discepoli di de Bonald e sovratutto di de Maistre , per il quale la rivoluzione francese era tutta e sostanzialmente satanica, onde bisognava rigettarla in blocco. Du Pin stesso racconta che quando entrambi stavano prigionieri in Germania, loro libro de chevet era «L’encyclique du 8 dec. 1864 et les principes de 1789» in cui Emilio Keller , futuro senatore monarchista, dava la massima applicazione politica pensabile alle condanne di principio del Sillabo. In quanto all’idea corporativa, non v’ha dubbio che i due amici vi erano condotti anche dalla loro ammirazione per gli statuti corporativi della Francia medioevale e monarchica. Lo stesso pretendente, il conte di Chambord , aveva già scritto nella Lettre publique aux ouvriers del 1865: «Chi non vede che la costituzione volontaria e regolata delle corporazioni libere diverrà uno degli elementi più potenti dell’ordine e dell’armonia sociale e che queste corporazioni potranno entrare nell’organizzazione del Comune e nelle basi dell’elettorato e del suffragio? Considerazione che tocca uno dei punti più gravi della politica dell’avvenire». Anche il nome di régime corporatif compare nel primo articolo di de Mun nell’Association catholique come contrapposto al regime della libertà di lavoro quale in Francia aveva introdotto la famosa legge Chapelier del 1793 che proibiva, sotto gravi pene, qualsiasi associazione professionale . Ma se è vero, come tengono ad affermare i discepoli del du Pin (I), che le loro idee corporazionistiche trovano alimento e ragione nella storia stessa della nazione francese e nelle esigenze realisticamente controllate della restaurazione sociale della Francia, è anche vero però che il ritorno alle corporazioni s’invoca durante la seconda metà del secolo XIX in tutti gli altri paesi dell’Europa latina e fra noi in particolare dai primi scrittori della Civiltà cattolica. Perché? Perché tutti coloro che dal punto di vista dell’ortodossia tradizionale rifiutano le libertà e le cosidette garanzie costituzionali moderne ci tengono a dimostrare che per evitare le costituzioni ammodernate, come le chiama il Taparelli , non occorre affatto ricadere nella monarchia assoluta tipo ancien régime, ma si può e si deve risalire alla monarchia medioevale in cui il potere sovrano viene limitato e frenato dalle franchigie o autonomie dei corpi locali, prima tra questi la Corporazione. Appena più tardi, a questa ragione eminentemente politica si aggiunge, col minaccioso affacciarsi della questione operaia, la ragione sociale. Mons. Ketteler nel 1867 invocherà nel suo libro fondamentale la ricostituzione della Corporazione, quale elemento di pacificazione sociale; e i due giovani ufficiali francesi , caduti in prigionia, e coll’animo teso verso la patria devastata dalla Comune, ascolteranno con sommo interesse la voce del vescovo riformatore. Piú tardi un’altra volta il du Pin, mandato attaché militare a Vienna, prenderà piú diretto contatto col mondo germanico e stringerà amicizia col cosidetto gruppo feudale dei cattolici austriaci, capitanato da De Blome, Belcredi , da Pauli , Liechtenstein , Vogelsang , il dottrinario quest’ultimo del movimento e colui che, più d’ogni altro sociologo cristiano dei suoi tempi, elaborò metodicamente il sistema della Organische Interessenvertretung (rappresentanza organica degl’interessi). Ma più che le dottrine dovevano influire sul du Pin gli esempi. L’Austria, nonostante l’istituzione del Parlamento, aveva in gran parte mantenuta la sua struttura politico-amministrativa prerivoluzionaria. I comuni venivano eletti da censiti, divisi in tre o quattro corpi e vi avevano voto anche i corpi morali, i municipi delle città poi avevano conservata una larga autonomia che andava fino al diritto di deliberare sul proprio sistema elettorale e sul proprio statuto, salva la sanzione sovrana. Le provincie, o meglio i paesi e i regni, costituivano delle formazioni storiche asimmetriche e venivano amministrate da una Dieta in cui le curie dei prelati e dei nobili, della borghesia mercantile e dei contadini apparivano una diretta derivazione degli stati provinciali. È il paese insomma, in cui la Rivoluzione ha meno intaccato il sistema feudale, rileverà più tardi il du Pin, e non si periterà d’invocarlo ad esempio per questo suo decentramento istituzionale; come molti anni dopo, il Barrès , dettando il programma nazionalista, invocherà per il federalismo l’esempio della Germania (II). Altro fatto eloquente doveva rappresentare per il du Pin la nuova legislazione sociale austriaca, dovuta all’iniziativa dei suoi amici feudali, colla ricostituzione della Gewerbegenossenschaft (che noi entrando a Trento e Trieste abbiamo trovato sotto il nome mal tradotto di consorzio industriale) e che altro non è se non una società d’arti e mestieri, una corporazione dunque, con proprio patrimonio e proprie scuole professionali, coll’apprendistato obbligatorio e con l’obbligo degli esami per la maestranza. Tutti questi precedenti di dottrina e di fatto non tolgono però al du Pin l’originalità di pensatore e di sociologo giacché egli, ritornato in Francia, ricaverà i suoi insegnamenti sovratutto dall’attenta osservazione delle esigenze sociali e delle tradizioni storiche del suo paese. Così mentre il suo camerata de Mun ingaggerà alla Camera la sua diuturna campagna contro il liberalismo economico, ottenendo nell’84 una prima vittoria colla legge che autorizza la fondazione di associazioni professionali o sindacati, il du Pin s’applicherà a fissare ed a svolgere in pareri affidati alla commissione di studio o in lucidi e sobri articoli dell’Association catholique quella ch’egli chiama la restaurazione di un ordine sociale cristiano. Tali documenti sono oggi quasi tutti raccolti in un volume pubblicato in quarta edizione nel dopoguerra (III) e del quale approfitteremo largamente per la nostra esposizione. II. La corporazione integrale – Il diritto individuale allo «stato professionale» – I poteri giurisdizionali della corporazione – Il patrimonio corporativo indivisibile ed inalienabile Una precisa affermazione di corporativismo si trova già nel parere che la Tour du Pin presentava nel 1882 alla commissione di studio dei circoli. Trattando della natura del contratto di lavoro ad un certo punto egli conclude: «La restaurazione del regime corporativo s’impone con tutte le riforme politiche e finanziarie ch’esso presume. E se tale restaurazione appare necessaria, sarebbe puerile di dire ch’essa debba essere tuttavia semplicemente spontanea e facoltativa… Senza dubbio la ricostruzione delle corporazioni non potrà essere solamente opera di decreti, perché non si decreta l’esistenza di ciò che non è più; ma se ne prepara la rinascita con appelli, la si riconosce in diritto appena è ricomparsa di fatto, la si irrobustisce di privilegi, la si dirige con delle norme verso il suo sviluppo politico, secondo un piano conforme alla natura delle cose e nello stesso tempo ai fini ultimi, ai quali esse devono condurre». Ma è nell’Association catholique dell’agosto 1883, ch’egli svolgerà ampiamente la sua dottrina sul regime corporativo. Quest’articolo è fondamentale. Dobbiamo quindi riassumerlo. Dopo una introduzione polemica con quei cattolici che difendono la libertà del lavoro come un diritto naturale (è la scuola del belga Périn sostenuta in Francia da Mons. Freppel , D’Haussonville , Claudio Jannet ), l’A. stabilisce che «il principio del regime corporativo consiste nel riconoscimento di un diritto proprio, tanto a ciascun membro dell’associazione, quanto all’associazione dentro lo stato quanto infine allo stato verso l’associazione» (pag. 22). Il diritto individuale del membro dell’associazione consiste «nel diritto di avere uno stato (possesion d’état) professionale cioè d’aver stabili e garantite condizioni di lavoro fissate negli statuti dell’associazione e salvaguardate dalla sua magistratura». Ove sono ora nel regime dell’individualismo liberale, le garanzie per l’oggi e per l’indomani dell’operaio, e ove si troveranno più tardi nel regime socialista, quelle del padrone? Il diritto proprio dell’associazione (corporazione) è di essere un’istituzione con particolari privilegi e con una giurisdizione propria riconosciuta dallo Stato. Essa è nel suo sorgere e nel suo sviluppo libera perché nasce organicamente dalla libera iniziativa e a colpi di decreto, ma tende per sua stessa natura a divenire obbligatoria, per poter esercitare anche una funzione politica. Con ciò il du Pin prende atteggiamento nella vessata questione delle corporazioni libere e obbligatorie; ma vedremo più tardi, com’egli faccia altri passi più decisivi verso le corporazioni libere. «La corporazione è, come il comune, uno stato nello stato, legata cioè a questo da attribuzioni e obbligazioni reciproche. Il potere pubblico non detta le sue regole, ma le omologa per mantenerle nella sfera d’un’utilità propria che non sia di detrimento all’utilità pubblica, nello stesso tempo che ne protegge l’applicazione contro le difficoltà materiali o le oppressioni esterne». Con ciò è definito anche il diritto dello Stato rispetto all’associazione. Come prendono corpo tali diritti? La corporazione deve avere anzitutto un patrimonio corporativo indivisibile e inalienabile, bastante per i sussidi di disoccupazione, per le pensioni operaie, per mantenere le scuole professionali. Esso verrà costituito con una quota sulla produzione, pagabile in parte dall’operaio in parte dall’imprenditore; e nelle società industriali sarà convertibile anche in azioni dell’impresa. Questa proprietà collettiva è un’esigenza della giustizia sociale, perché «la proprietà può essere riconosciuta come una delle basi della società solo a condizione che in una forma o nell’altra sia accessibile a tutte le classi sociali» (pag. 18). La corporazione deve inoltre avere il diritto di concedere un brevetto di capacità professionale (IV) a tutti i fattori della produzione, tanto all’ingegnere che all’operaio, e di grado in grado all’apprendista, all’operaio e al maestro, brevetto che nell’ordinamento corporativo comproverà il suo stato, con vantaggi riconosciuti anche al di fuori della sua attuale occupazione. La corporazione ha una propria giurisdizione, cioè pubblica i suoi regolamenti che hanno forza di legge, giudica le contestazioni fra i suoi membri e amministra il suo patrimonio a mezzo di delegati, scelti dal suo seno. Per giungere a tale pienezza di poteri si capisce, dice il du Pin, che le corporazioni dovranno divenire obbligatorie per tutti gli agenti della produzione, cioè nell’industria per il capitale, per la direzione e per la mano d’opera e nell’agricoltura per il proprietario, il fittavolo e il lavoratore; e che le deliberazioni entro la corporazione si prenderanno votando per ordine (categoria) non per testa. I vantaggi di tale regime saranno di arrestare la decadenza economica, perché le corporazioni fissando il giusto prezzo e vigilando sulla qualità della produzione come facevano in antico i capi d’arte (jurandes) lascieranno libera la concorrenza non per il prezzo ma per il miglior prodotto. Inoltre sul terreno morale la corporazione ricostituirà la famiglia operaia, a garantire la quale non sono oramai sufficienti le opere di patronato. L’A. chiude con un appello ai conservatori, osservando che bisogna trovare un programma in cui al centro sia non la carità della libera iniziativa d’altronde apprezzabilissima, ma la giustizia sociale. Se si vuole che il popolo diventi conservatore bisogna dargli qualche cosa da conservare. Bisogna unirsi al di fuori delle discussioni sulla forma dello Stato (pag. 43) per trovare ai mali sociali un rimedio sociale. La corporazione sarà base di tutto il rinnovamento: l’ordine naturale èl’ordine democratico alla base e aristocratico alla cima come lasciò scritto il Metternich. Rendere al popolo le giuste garanzie che gli sono dovute e ricostruire sulla base dei diritti restaurati l’edificio intiero del diritto sociale e politico: ecco il programma corporativo di restaurazione sociale. In quest’articolo è posta la base di quella che potremo chiamare corporazione integrale. Ne vedremo in seguito la sovrastruttura. III. Il regime corporativo a Friburgo: l’ordine professionale base dell’ordine politico; la rappresentanza della corporazione nel Comune, nella Provincia e nello Stato; le funzioni di polizia e di controllo del potere pubblico – Difficoltà pratiche Intanto il movimento corporativo si universalizza. Sotto la presidenza di Mons. Mermillod , e per principale iniziativa del du Pin e del suo amico de Blome membro della Camera austriaca dei Signori si radunano a Friburgo i sociologi cristiani di tutti i paesi e vi fondano (ottobre 1884) l’Union catholique d’études sociales et économiques detta poi più semplicemente l’Union de Fribourg. Già in questa riunione accanto alla questione del salario appare in prima linea l’organizzazione corporativa. Il du Pin vi riferisce sull’organizzazione corporativa agricola, il suo commilitone conte di Breda , sulla organizzazione corporativa industriale, il belga Helleputte su quella delle professioni liberali, il conte Medolago su quella del commercio. Ecco le conclusioni generali, come sono fissate in un ordine del giorno, certamente inspirato, se non formulato dallo stesso du Pin: 1) Il regime corporativo è la condizione legittima di un buon regime rappresentativo e l’ordine professionale è la base normale dell’ordine politico; 2) Essendo la corporazione un’istituzione pubblica, essa deve avere i suoi rappresentanti nei consigli del Comune, della Provincia e dello Stato. Regnerà d’altronde la più grande varietà a seconda dei paesi, delle tradizioni storiche e dei bisogni degl’interessi, circa il modo di elezione, la composizione delle corporazioni e la proporzione nella quale esse saranno rappresentate nei differenti consigli del paese; 3) Il potere pubblico dovrà mantenere la buona armonia fra i vari gruppi sociali ed esercitare, senza sostituirsi al loro governo interiore, i suoi diritti di polizia, controllo e direttiva generale nell’interesse superiore della società. A Friburgo dunque venne raggiunto l’accordo non solo sulla corporazione, come base della riforma economica, ma anche sul regime corporativo come base e premessa indispensabile del rinnovamento sociale e politico. Ma a Friburgo si sedeva al tavolo verde in piccolo e ben scelto cenacolo; fuori, nell’agitata vita sociale dell’epoca, l’intesa e l’attuazione trovarono difficoltà quasi insuperabili. D’una parte i parlamenti, quasi tutti in mano dei liberali, erano completamente refrattari all’idea corporativa che negavano sul terreno economico, perché contraria al dogma della libertà di lavoro e nella quale politicamente parlando fiutavano la reazione, cioè il ritorno all’esercito ancien régime. Fu per questa istintiva avversione, alimentata dalla fama di monarchico reazionario che accompagnava il prepotente, che il de Mun non riusciva nell’84 ad ottenere nella nuova legge sindacale il più piccolo privilegio per il sindacato misto (corporazione) ch’egli avrebbe voluto eretto in ente morale, con capacità di possedere ed amministrare un patrimonio proprio. La maggior parte dei padroni poi che avrebbero potuto essere i collaboratori degli operai nelle corporazioni, non ne volevano assolutamente sapere, poiché per loro la libertà di lavoro corrispondeva alla libertà di dominio del capitale. Magnifiche le eccezioni di Leone Harmel e dell’Officina cristiana nella regione di Lilla, ma lo stesso pronunciato carattere religioso di queste corporazioni-confraternita ne rendeva più difficile l’imitazione in paesi meno cattolici (V). IV. Un programma minimo di organizzazione corporativa – Tre elementi della corporazione: l’iniziativa privata, l’azione del potere pubblico e l’azione moralizzatrice della Chiesa D’altro canto il socialismo dilagava. Il sindacalismo rivoluzionario conquistava le principali piazze forti dell’industria opponendo all’egoismo di classe dei padroni la lotta di classe dei proletari e anche là ove non prendeva terreno organizzativamente, per la minaccia che rappresentava e per la propaganda che diffondeva diveniva quello che rimase poi in tutto il secolo XIX, il propulsore più decisivo dei movimenti sociali, da qualunque punto ideale fossero partiti. I cattolici si dovettero lanciare nell’organizzazione dei sindacati semplici; i loro rappresentanti nei Parlamenti, per disarmare la propaganda rivoluzionaria, inclinarono sempre più a chiedere allo Stato il soddisfacimento dei postulati che si dimostravano giusti; e in quest’ora di difesa sociale non sempre l’unità fra i cattolici venne mantenuta. In Germania, è vero, il Centro seguì compatto Lieber e Hitze nella loro mirabile opera di legislazione sociale; ma che dire della Francia ove ancora nel ’91 il vescovo di Angers tenace avversario della regolamentazione di Stato voterà contro la legge sul lavoro delle donne e dei fanciulli, propugnata con tanto calore da de Mun? Quasi non bastasse, si aggiunse infine la questione del cosidetto confessionalismo. Qui lo stesso Pascal , un promotore dell’Association catholique incominciò a vacillare. Se tutte le associazione dovevano essere cattoliche nello spirito, nelle manifestazioni e perfino nel titolo, come accettare la corporazione di diritto pubblico invocata da La Tour du Pin? Così in mezzo ad una società, piena di conflitti sociali e già gravida di rivoluzioni politiche, la povera arca dell’alleanza corporativa seguita da un corteo d’idealisti e di uomini d’azione, non tutti chiaramente orientati, procedeva traballando e minacciando ad ogni istante di rovesciarsi per gli scossoni che la urtavano da destra e da sinistra. Ma La Tour du Pin, uno degli animosi portatori, non venne meno: la portò, la difese, le fece largo finché nel ’91 venne in soccorso un braccio più forte e più autorevole del suo. Urgeva prima di tutto tener conto della modificata situazione sociale in seguito al rapido sviluppo dei sindacati e venir incontro alle obiezioni degli organizzatori cristiani. Ed eccolo nel suo studio de l’Essence des droits et l’organisation des interêts économiques adattato alle nuove esigenze il suo programma ricostruttivo (pag. 129). Tre fattori, così egli s’introduce, devono produrre in pieno accordo la corporazione: l’iniziativa privata per generarla e conservarle la vita, l’azione dei pubblici poteri per proteggerla e introdurla nella costituzione legale del paese; l’azione della Chiesa per penetrarla della sua morale e inclinarvi i cuori. Poiché non si è riusciti ad ottenere nella legge dell’84 i necessari privilegi per la corporazione (unione professionale mista) e quindi lo sviluppo fu massimo per i sindacati operai e minimo per i misti, il regime corporativo non potrà fondarsi sulle poche corporazioni esistenti, ma alla base converrà creare dei consigli corporativi, composti di delegati dei sindacati liberi, degli operai e dei padroni. La giurisdizione di tali consigli corporativi sarà naturalmente limitata ai membri delle associazioni professionali che li hanno costituiti. La legge però potrà estenderla a tutta la professione quando la maggioranza dei suoi membri sarà entrata nelle associazioni costitutive. Ma c’è anche una procedura più liberale che è da preferirsi. Poniamo p. es. che in una città esistano 200 carpentieri, 90 dei quali costituiscano tre sindacati, l’uno di 40, l’altro di 30, il terzo di 20 membri. Essi manderanno al consiglio corporativo o camera corporativa (entro la quale anche i padroni avranno una rappresentanza proporzionale al loro sindacato o alla loro azienda) 4 + 3 + 2 = 9 delegati. Il consiglio elabora il provvedimento in questione e poi lo sottopone al suffragio diretto di tutti gli appartenenti alla professione. La deliberazione così ottenuta viene omologata dallo Stato e diventa infine legge per tutta la professione. Siffatto organismo ha naturalmente carattere transitorio e dura fino a tanto che la libera iniziativa ci avrà dato alla base l’organizzazione corporativa di tutti o quasi tutti i fattori della produzione. Ma comunque, supposto che nella prima o nella seconda maniera sia stato costituito il consiglio o la camera corporativa, ecco quale sarà la sua competenza: a. elaborare e conchiudere i contratti collettivi; b. rendere giustizia e amministrare la polizia entro la categoria professionale specialmente a mezzo di un consiglio di disciplina o tribunale di lavoro incaricato di far applicare i contratti collettivi e gli altri regolamenti, di vigilarne l’attuazione, e di risolvere i conflitti; c. creare e amministrare tutte le istituzioni di comune interesse; casse di soccorso, di malattia, di disoccupazione, di pensioni, assicurazioni contro gl’infortuni ecc.; d. studiare e proclamare gl’interessi professionali, rappresentare insomma la professione (o corps d’etat, ovunque essa sia chiamata a farsi intendere). Ecco, dice l’A., la gran parte che può avere nel regime cooperativo la corporazione libera cristiana o i sindacati cattolici ed ecco l’unica maniera di risolvere i conflitti del lavoro, senza l’intervento o col minimo intervento dello Stato, onde non si capisce come tale sistema non sia sopratutto caldeggiato da coloro che rifuggono dall’ingerenza statale. Tolte così le preoccupazioni degli organizzatori sindacali, La Tour du Pin affronta in pieno la polemica coi conservatori sul problema della politica sociale (Politique sociale, 1887 ) nei riguardi della Chiesa, dello Stato, delle associazioni e delle libertà personali. V. Linee di politica sociale; La Chiesa, lo Stato, i diritti della persona e delle associazioni – Il mito dello Stato medioevale «Per carità, aveva scritto d’Haussonville, già troppo abbiamo mescolato la Chiesa alle nostre lotte politiche; vorremmo comprometterla anche in questioni economiche ove non ha da conoscere. Non sollecitiamola a pronunziarsi pro o contro la libertà di lavoro o della concorrenza… tutte queste querele passano, ed ella rimane». Sempre così, ribatteva il nostro autore: la maggioranza dei conservatori si è abituata a vedere nella Chiesa soltanto il suo ministero: amministrare i sacramenti e predicare la morale nei templi, nessuno glielo contesta. Insegnare cioè tener delle scuole e impartirvi l’istruzione e contemporaneamente l’educazione è ciò che si chiama per la Chiesa godere della libertà d’insegnamento e Dio sa a prezzo di quali lotte si acquisti e si mantenga questo minimo di tale libertà. Ma il diritto della Chiesa non si limita a ciò: è d’essa che in una società cristiana deve avere la direzione dell’insegnamento; e più ancora è suo imprescrittibile diritto di fondare, mantenere e impartire la dottrina sociale (pag. 167). La Chiesa ha anche il diritto di giudicare ed applicare le sue sanzioni penali, non solamente ai chierici ma ai fedeli in genere. Delictum iudicare meum est, scriveva Innocenzo III a Filippo Augusto a proposito di una contestazione di diritto feudale col re d’Inghilterra , e l’A. ricorda i molti concili da quello di Toledo fino a quello di Trento, che emanarono sentenze in materia economica. La supremazia del potere religioso su quello civile è secondo l’espressione di Le Play un elemento della costituzione essenziale dell’umanità. Lo Stato? Ma potete credere che i sociologi cristiani corrano il pericolo di cadere nella statolatria, quando tutti i loro sforzi di ricostruzione mirano a restaurare l’antico stato cristiano medioevale superando il cesarismo moderno che è a sua volta una continuazione dell’ancien régime durante il quale il potere regio, esorbitando dai suoi compiti, assorbì ogni forza sociale e soppresse ogni libertà? I lettori avranno già avvertito come il du Pin, eguale in ciò a molti altri sociologi dell’epoca, non esclusi, benché in più circospetta maniera, i nostri italiani, credette al mito della repubblica cristiana. Uso la parola mito nel significato soreliano , senza naturalmente voler mettere in discussione i lati certo mirabili di quella civiltà feudale che fiorì nei primi secoli del nostro millennio. Ma il mito è la ricostruzione ideale, tutto luce e niente ombra: un quadro, dipinto a posta per la propaganda, com’era lo stato di natura del filosofo ginevrino per i liberali e come sarà lo stato collettivista per i socialisti. Per il nostro domina nel quadro Luigi IX , seduto patriarcalmente sotto la quercia a giudicare e mettere pace tra i suoi sudditi; e dall’altro lato sventolano i gonfaloni delle arti e mestieri ch’entrano in corteo nella magnifica cattedrale, sorta per la loro fede e per il loro concorde volere e nello sfondo campeggia il Laterano donde il rappresentante del potere universale vigila sul diritto dei deboli. E fra l’uno e l’altro gruppo e tutto all’intorno svolge lussuriosamente i suoi rami l’albero ideale dello Stato organico; nel cui midollo scorre il succo vitale di cento libere iniziative e si propaga la linfa rigeneratrice dello spirito gerarchico. Come appare brutta e repellente in suo confronto la macchina grigia dello stato moderno, tenuta in movimento dalla sola forza del numero! Se non fosse vero come diceva il Lovell che al postutto le teste è meglio contarle (suffragio universale) che spaccarle (fazioni medioevali) o se per completare tale quadro noi italiani non potessimo ricavarne ben altre scene dall’inferno dantesco! Senonchè, detto questo per una riserva di critica storica che non sapemmo sopprimere, aggiungiamo subito che non intendiamo affatto di mettere in discussione le linee dello stato ideale da ricostruirsi e, nemmeno storicamente parlando, la verità delle affermazioni fondamentali del du Pin. Ne citeremo alcune letteralmente, altre riassumeremo. «Lo stato pagano greco-latino pratica la schiavitú come regime di lavoro, l’usura come regime di credito, l’ius utendi ed abutendi come regime della proprietà. Nell’impero romano, da cui ci si compiace a prendere il tipo delle leggi e delle istituzioni pubbliche moderne, l’assolutismo è il carattere inseparabile del potere sugli uomini e sulle cose tanto presso il principe quanto presso il padre di famiglia, il capomastro, il proprietario» (pag. 171). Lo stato cristiano nasce nel medioevo, incarnandosi nel sistema feudale, che non ebbe origine dalla conquista violenta, ma nella maggior parte dei casi dalla recommandation, cioèdal libero affidamento del debole che pattuiva la protezione e il lavoro col più forte. La società rurale si fonda sul feudo, quella urbana sulla corporazione e cemento per entrambe è il vincolo religioso, contenuto per l’uno nella fede del giuramento, per l’altra nello statuto della confraternita. In questo stato la legislazione non è che la raccolta e codificazione dei costumi maturati nel popolo e sanzionati dal principe: Lex fit consensu populi ac constitutione regis . Appena più tardi con Filippo il Bello (attorno al 1300) i legisti regi, risalendo al diritto romano, rimetteranno in vigore il principio dell’assolutismo che imperverserà per tutto l’ancien régime: quid-quid Principi placuit legis habet vigorem . «Nel medioevo ogni iniziativa era privata, ogni corporazione autonoma. E dappertutto, sopratutto colla civiltà cristiana si vedono fiorire non solamente i diritti personali, ma ancora quelli del comune e della corporazione comprendente sotto questi termini gli organismi più diversi del corpo sociale» (pag. 306). Le Carte dei comuni non si ottennero in genere colla violenza, ma per accordo fra il signore e gli abitanti: e queste franchigie sono le libertà locali. Ma ben presto la monarchia oltrepassa le sue funzioni, governa a furia di decreti e falsa anche lo spirito con fracasso per aver minato le basi storiche su cui si assideva. Così la Francia ch’era un composto di provincie diventa un tutto diviso in dipartimenti, e le s’impone il meccanismo della conquista romana. Ora l’uomo, argomenta il nostro A., è un essere storico; egli nasce in una determinata società politica formatasi in seguito ad una successione di avvenimenti storici, ma questi stessi furono causati più che da circostanze esteriori, dalle elementari correnti d’idee che hanno presidiato la formazione dello stato. La via quindi della restaurazione non può essere che storica e deve rappresentare il ritorno alle idee madri delle origini. Dalla loro essenza e dai costumi e dalle leggi posteriori le quali, secondo Montesquieu, non sono che «les rapports nécessaires qui derivent de la nature des choses» e possono modellare la costituzione, ma non modificarne l’essenza, nascono diritti diversi, alcuni costanti e intangibili come il loro principio, altri variabili, ma nella loro specie, non meno sicuri. «A seconda che gli uni e gli altri sono più o meno riconosciuti e rispettati, lo Stato è pacifico e prospero o incerto e perturbato» (pag. 306). Quali sono questi diritti? La Tour du Pin accenna in primo luogo ai diritti della coscienza. Non si dirà che tali diritti emanino dallo Stato (pag. 307); poi ai diritti della famiglia: non s’è mai visto che questi nascessero da quelli dello Stato; quindi ai diritti del lavoro che generano quelli della proprietà, infine ai diritti dell’associazione. Altrove (pag. 179) egli aveva detto: «l’associazione è una necessità, dunque è un diritto naturale». E ancora: «un uomo o un gruppo che non derivano il loro diritto che da quello dello Stato, sarebbero assolutamente senza diritto, poiché lo Stato sarebbe sempre padrone, in virtù del suo stesso principio, di revocare il diritto che avesse concesso, sarebbe la condizione dello schiavo» (pag. 307). Lo Stato non ha altra funzione che quella d’essere l’espressione suprema dell’accordo di tutti i diritti. Egli possiede a tal’effetto un organo, il governo, il quale definisce, non crea, tutti questi diritti a mezzo della legge, li mantiene colla giustizia e li protegge colla forza. Ecco la sua triplice e costante missione» (pag. 307). «Lo spirito delle leggi è altrettanto benefico quando non fa che consacrare i buoni costumi e incoraggiare le iniziative feconde, quanto è nocivo, quando si spinge più avanti e vuole innovare invece di sviluppare, sopprimere invece di riformare» (pag. 308). Lo so, egli aveva già scritto antecedentemente (p. 138): «La formazione di stati nello Stato è in uguale abominazione al liberalismo che al socialismo per la tema che l’onnipotenza del potere ne sia contenuta e sia più difficile alla maggioranza dei cittadini d’imporsi alla minoranza. I conservatori però che non hanno perso il senso storico devono aver presente allo spirito che gli Stati cristiani non si sono formati che per l’associazione politica di questi elementi locali o professionali, i quali rimontano, la più parte, più indietro nel tempo ch’essi stessi e posseggono dei diritti altrettanto e più sacri che la maggioranza dei poteri politici attuali». Stabilita così la missione della Chiesa anche nella restaurazione sociale e rivelato in termini non equivoci che lo scopo della riforma sociale cristiana non è di rafforzare il cesarismo dello stato moderno, ma anzi di limitarlo e distruggerlo colla rinascita delle libertà locali e corporative, il nostro A. constata però anche che se l’iniziativa privata è da valutarsi come per il passato, non si può tuttavia attendere da essa sola la ricostruzione corporativa, giacché il sentimento della fraternità cristiana che ne fu la molla principale si è affievolito fino, in certe classi, a scomparire del tutto. È per questo che i rinnovatori si rivolgono alle due autorità che, in mezzo alla disgregazione generale stanno ancora in piedi, la Chiesa e lo Stato, affinché sorreggano l’iniziativa privata, la prima rianimando lo spirito di fraternità, l’altro ristabilendo di fatto la solidarietà. VI. La Rerum Novarum e il programma corporativo – La Tour du Pin e il ralliement – Tentativi di superare la pregiudiziale politica Quando nel maggio del ’91 Leone XIII pubblicava la Rerum Novarum, La Tour du Pin dovette credere d’aver in pugno la vittoria. A dir vero, il Pontefice non parlava del regime corporativo né si occupava dell’edificio politico sociale che i cristiano-sociali ritenevano necessario per la ristaurazione. Ma l’enciclica approvava tuttavia gli elementi essenziali che s’intendevano usare in tale opera di rinnovamento. La corporazione medioevale infatti vi viene ricordata con ammirazione. «Però i progressi della cultura, le nuove costumanze e i cresciuti bisogni della vita esigono che queste corporazioni si adattino alle condizioni presenti». «Vediamo con piacere – aggiunge il Papa – formarsi ovunque associazioni siffatte, sia di soli operai sia miste di operai o padroni». La formula è piuttosto lata e non ha di mira la corporazione integrale; ma Leone, XIII non fa qui della teoria e deve dare, di fronte all’incalzare dei socialisti, dei suggerimenti pratici che permettano di lavorare a tutti i cattolici di buona volontà. La funzione di queste associazioni professionali è designata in confronto allo Stato, con sufficiente precisione. Lo Stato può e deve intervenire a proteggere il buon costume, a far cessare gli abusi di qualunque specie, ma entro i debiti confini : «i quali confini sono determinati dalla causa medesima che esige l’intervento dello Stato: che val quanto a dire non dover le leggi andar al di là di ciò che richieda o il riparo dei mali o la rimozione del pericolo». «Del resto, in questo (salario) ed altre simili cose, quali sono la giornata di lavoro, le cautele da prendere per garantire nelle officine la vita dell’operaio, affinché l’autorità non s’ingerisca indebitamente, massime in tanta varietà di cose e di tempi e di luoghi, sarà più opportuno riservarne la decisione ai collegi di cui parleremo più innanzi (sono le corporazioni) o tenere altra via che salvi, secondo giustizia, le ragioni degli operai restringendosi lo Stato ad aggiungervi, quando il caso lo richieda, tutela ed appoggio». In questi periodi della Rerum Novarum il du Pin trovava una conferma della sua linea. La magistratura ordinaria del lavoro è riservata alle associazioni; lo Stato interviene come supremo tutore e più in là, solo eccezionalmente, ritraendosi subito, appena messe le cose a posto. E come il nostro autore, anche Leone XIII accentuerà la precedenza dei diritti personali e famigliari. «Che se l’uomo, dice l’enciclica, se la famiglia, entrando a far parte della società civile trovassero nello Stato non aiuto, ma offesa, non tutela, ma diminuzione dei propri diritti, la civil convivenza sarebbe piuttosto da fuggire che da desiderare». E altrove, a proposito delle associazioni cattoliche: «Lo Stato difenda queste associazioni legittime dei cittadini, non s’intrometta però nell’intimo della loro organizzazione e disciplina: perchè il movimento vitale nasce da intrinseco principio e gl’impulsi esterni lo soffocano… Se hanno pertanto i cittadini come l’hanno di fatto, libero diritto di legarsi in società, debbono avere altresì ugual diritto di scegliere pei loro consorzi quell’ordinamento che giudicano più confacente al loro fine». Benché dunque l’enciclica nella sua parte teorica sia opera del più saggio e prudente equilibrio e nelle sue conclusioni pratiche miri a ristabilire la concordia fra le diverse scuole è indubbio che l’indirizzo dell’Association catholique vi trovava la sua più solenne consacrazione. La scuola classica di Mons. Freppel , la Destra, era battuta. Senonché il pericolo per il programma del du Pin doveva addensarsi di qui innanzi sulla sinistra. La Tour du Pin era un monarchico attaccatissimo alla vecchia dinastia. Nell’84 era accorso con de Mun a Gorizia a seppellire il conte di Chambord ed a proclamare il nuovo re, il conte di Parigi : la sua stessa dottrina di restaurazione storica – benché all’epoca di cui scriviamo avesse cura di non dirlo esplicitamente per non turbare l’unità dei cristiani sociali, – puntava istintivamente verso il ristabilimento della dinastia ereditaria. Ma ecco Leone XIII, il papa che gli aveva dato ragione sul terreno sociale, emanare a pochi mesi di distanza l’enciclica Au milieu , nella quale si fa urgente appello ai cattolici francesi di accettare la repubblica. Il conte de Mun, col cuore sanguinante, accoglie l’invito e il du Pin, suo inseperabile commilitone, in sulle prime tace. Ma il 9 giugno 1892 venti deputati della destra realista pubblicano la seguente dichiarazione: «Les royalistes s’inclinent avec respect devant l’autorité infaillible du Saint Père en matière de foi. Comme citoyens ils revendiquent le droit qu’ont tous les peuples de se prononcer en liberté sur toutes les questions qui interessent l’avenir et la grandeur de leur pays. La forme de gouvernement est par excellence une de ces questions. C’est en France et entre Français qu’elle doit etre résolue. Telle est la tradition nationale». Allora il gentiluomo realista sente il dovere di rompere il silenzio e pubblica nei giornali quanto segue: «Comme dernier représentant après mon père de M. le comte de Chambord dans le departement de l’Aisne, je crois devoir donner en principe et publiquement, mon adhésion à la déclaration des députés». Questa dichiarazione stupisce profondamente. E come? Lo stesso La Tour du Pin che invocava la pienezza dell’autorità medioevale dei papi in misura non minore di un Egidio Romano può aderire oggi ad una dichiarazione gallicana? Egli che ha visto nell’insulto di Anagni la fine del mito dello stato cristiano, si troverà oggi, di fronte a Leone XIII dalla stessa parte ove furoreggia il Drumont il quale nella sua insania arrivò a chiedere se non esistesse alcun cavaliere francese capace di vestire il guanto con cui il Nogaret schiaffeggiò Bonifazio VIII ? Ma se ancora si può comprendere il lealismo sentimentale del gentiluomo, meno facile è di ammettere la motivazione del sociologo. Aggiungo subito però ch’egli stesso nelle pubblicazioni sociali che fece seguire nei primi anni dopo questa infelice dichiarazione, non v’insistette più oltre. Conviene anzi attribuire a suo merito che, fino che scrisse sull’Association catholique indipendente, ora, dall’opera dei circoli, ma rimasta in mani amiche, La Tour du Pin si sforzò di concentrare attorno al programma corporativo tutte le correnti sociali rinnovatrici: cosa a dir vero per lui assai malagevole perché intanto al congresso di Reims nel 1893 era entrata in lizza rumorosamente la «democrazia cristiana» la quale poneva bensì al primo piano l’organizzazione professionale, ma metteva anche in programma alcune riforme politiche come la rappresentanza proporzionale e il decentramento ch’erano e venivano considerate quali correzioni e modificazioni dell’edificio democratico e repubblicano che in massima era accolto. Per tranquillare quest’ala sinistra scriveva nel 1894 «essere il regime corporativo una forma temperata di democrazia per il rispetto al diritto dei deboli e l’aristocrazia per la facoltà d’ascensione sociale aperta a tutti. All’organismo repubblicano fornisce le sottostrutture che gli mancano, al regime monarchico il contrappeso delle pubbliche libertà» (pag. 230). Ed è sovratutto per i democratici, fra i quali ha moltissimi amici ed ammiratori, che il sociologo cattolico svolge nell’Association catholique del 1896 il suo piano di riforme politiche che devono elevarsi sopra la base corporativa. Esso va sunteggiato largamente. VII. Le istituzioni rappresentative – Tre grandi categorie da rappresentare: i contribuenti, i corpi costituiti, le società professionali Vi sono due tipi di sistemi parlamentari: quello che storicamente si è sviluppato senza intermezzi dal regime feudale, come quello inglese, ove il Parlamento fu la continuazione della Corte dei Pari, rafforzata poi dal nuovo elemento rappresentativo non meno antico dei comuni o, sul continente, quello che inserendosi sulla struttura rappresentativa antica riuscì un tipo composto di democrazia ed aristocrazia, quale si trova p. e. in Austria e in Prussia. Vi è poi un secondo tipo ed è quello della Francia, ove il sistema parlamentare fu applicato ad uno stato ormai polverizzato e centralizzato dall’ancien regime. Senonché gl’individui e le folle non sono rappresentabili: si possono rappresentare solo delle collettività che abbiano una vita propria e siano capaci di formulare un mandato. Inutili furono quindi i tentativi della Restaurazione, di Luigi Filippo , del suffragio universale. Il male fu aggravato quando si applicò il principio della responsabilità ministeriale in maniera che a governare fu chiamato non il capo dello Stato, ma il Parlamento a mezzo d’un ministero posto a sua discrezione. Per trovare i criteri ricostruttivi d’un vero sistema rappresentativo bisogna considerare nello Stato tre grandi categorie: a) i contribuenti; b) i corpi costituiti; c) le società professionali. I contribuenti sono alla base dello Stato e poiché è principio storico tradizionale di libertà che non paghino se non quelle imposte a cui hanno consentito, devono poter raggrupparsi in collegi elettorali che potranno essere regionali e magari anche censitari, i quali eleggeranno i loro delegati. I sistemi elettorali saranno diversi; i contribuenti devono però venir contati, non per testa, ma per fuoco e il diritto di voto dev’essere vincolato al domicilio (voto dei pater familias). I corpi costituiti, le chiese, le università, i corpi giuridici saranno rappresentati dai loro presidenti, essendo essi costituiti secondo il principio gerarchico, le corporazioni invece designeranno i loro delegati col libero suffragio dei loro soci. I fiduciari (deputati) eletti dai contribuenti costituiranno gli organi amministrativi autonomi dei comuni e della regione e controlleranno la gestione dei danari pubblici nello Stato. I corpi costituiti e le associazioni professionali saranno chiamati invece a formare una Camera alta, alla quale parteciperanno anche membri designati dal capo dello Stato. La prima, la Camera dei deputati, eletta a suffragio diretto voterà il bilancio (che converrebbe però secondo il suggerimento del Le Play nettamente distinguere in ordinario che si vota per parecchi anni e in straordinario che si vota ogni anno), e le imposte ed avrà anche l’antico diritto des doléances et des remontrances. La Camera alta invece composta come sopra per voto indiretto o per nomina in base allo storico principio che lex fit consensu populi ac constitutione regis, accetterà o respingerà le leggi generali, osservando che la preparazione dei progetti e la codificazione degli emendamenti presentati durante il dibattito, vanno affidate ad un consiglio di Stato composto di competenti. In altro articolo del 1898 du Pin si sforza ancora di dimostrare come si possa e si debba adagio adagio ricostituire il regime corporativo accanto a quello del suffragio universale. Egli suggerisce di costituire accanto al Consiglio comunale, eletto a suffragio universale dai contribuenti, dei consigli locali (consiglio di fabbriceria per gli affari religiosi, scolastico per gli affari della istruzione, delle opere pie, per la beneficenza) nominati dai capifamiglia e che dovranno venire consultati dal Comune per gli affari di loro competenza. Verrà frenata così l’onnipotence des Césars villageois. Accanto al Consiglio comunale cittadino invece si costituirà con carattere consultivo un consiglio corporativo. Ma anche nella campagna, presso il dipartimento si potranno costituire consigli consultivi corporativi cantonali. Nella stessa maniera si procederà per la regione. VIII. Il corporativismo presso i cattolici dei vari Stati – Suffragio necessario del regime corporativo E qui potremmo chiudere il nostro studio, perché è fino qui che parla il maestro del regime corporativo cristiano. A questo punto l’ordine del giorno di Friburgo è completamente svolto: essenza e funzione della corporazione sono definite e l’inquadramento dei sindacati nel regime corporativo è delineato, e sull’organismo economico è innestato il sistema rappresentativo, che pur mirando ad una radicale e profonda trasformazione dello stato moderno meccanico in stato organico mediante lo sviluppo delle libertà locali e professionali e il decentramento regionale, prevede la conservazione d’una camera a suffragio dei contribuenti. Sarà questa, più o meno fedelmente, la linea che seguiranno nei loro programmi e nelle proposte di attuazione gli uomini politici cattolico-sociali di tutti i paesi: correggere, organizzare, limitare nella sfera della sua competenza il suffragio universale e stabilire un equilibrio fra il governo d’opinione e la rappresentanza degli interessi. Nascono così le proposte del Senato corporativo (in Italia pubblicava un progetto Boggiano Pico , vent’anni fa), delle camere professionali regionali, del supremo consiglio del lavoro e come indispensabile premessa quella che con un termine malauguratamente troppo tecnico, venne detta la organizzazione giuridica delle classi. Avviene però che nello stesso tempo la minaccia rivoluzionaria costringe sempre più lo Stato ad abbandonare l’agnosticismo del liberalismo classico. In ogni paese si costituiscono i ministeri del lavoro che intervengono nei conflitti sociali. Il tipo dello Stato interventista o laburista, se mi è lecito chiamarlo così, incomincia a prevalere nel mondo anglosassone e germanico e contende oramai il terreno allo Stato liberale anche nel mondo latino. Da quando, per esprimermi colle massime distanze, Richard Seddon (1891) creò nella Nuova Zelanda una legislazione che diede carattere giuridico alle Trade Unions , impose l’arbitrato obbligatorio, punì lo sciopero fatto in onta alla sentenza arbitrale e per alcune industrie di necessità pubblica lo punì in ogni caso (legislazione imitata poi in altre colonie inglesi) fino all’attuale legge germanica per cui un ministro prete è dal dopoguerra in qua il magistrato supremo nei conflitti di lavoro (VI), l’ingerenza dello Stato ha fatto passi così giganteschi, che muovere oggi in battaglia contro lo Stato agnostico liberale come poteva fare l’Association catholique fra l’80 e il ’90, dovrebbe sembrare anacronistico. Anche internazionalmente parlando, il trattato di Versaglia che istituisce l’Ufficio internazionale del lavoro segna la fine di un’epoca sociale, durante la quale i cattolici sono all’avanguardia del rinnovamento. Di più per la protezione del lavoro o meglio, secondo il du Pin per la giustizia sociale, molto del programma cristiano sociale fu attuato. Basta pensare alle assicurazioni e pensioni operaie. Tuttavia, contro l’idea del nostro A., esse verranno organizzate centralisticamente in istituti statali e parastatali, così come burocraticamente si accentrano i sindacati. L’organicità, fondata sull’autonomia dei corpi elementari, rimane un ideale lontano (VII). Molto minori o quasi nulli sembrerebbero i risultati sul terreno politico costituzionale. Se facciamo astrazione dai due grandi esperimenti totalitari in corso, l’italiano e il russo, i quali non possono venir considerati in questo scorcio perché si protendono piuttosto verso un periodo nuovo, i sindacati conquistano bensì un grande potere di fatto, perché i loro capi partecipano ai governi o addirittura li compongono, ma ciò avviene per designazione del suffragio universale. Nessuna delle cento assemblee legislative ch’esistono nel dopo guerra ha carattere fondamentalmente corporativo. Prendono manifesto sviluppo invece i consigli centrali corporativi di carattere tecnico e consultivo. Ma qui per valutarne l’opera e l’importanza organica e l’influsso che vi esercita il pensiero cristiano sociale ci occorrerebbe prolungare troppo questa già lunga digressione. Ci permetteremo di rilevare soltanto che i sociologi cattolici raccolti a Malines nel dopoguerra per riprendere l’opera di Friburgo pubblicano ora un Codice sociale di cui è detto che «senza misconoscere il valore dell’iniziativa personale e riconoscendo allo Stato la parte legittima vi appare la cura di disciplinare individui e nazioni per mezzo dei corpi di cui fanno parte, Associazione libera, famiglia, professione, Società delle Nazioni, Chiesa piuttosto che per mezzo dell’unione diretta e coercitiva del potere politico» (VII). La linea è dunque ancora quella di La Tour du Pin. IX. La rappresentanza organica degli interessi e delle professioni – De Maistre e Leone XIII Dopo il 1896 (congresso realista di Reims ) nel du Pin accanto al sociologo prende la parola senza ambagi anche il monarchico. L’antico camerata, il de Mun, s’avvicina sempre più alla repubblica. Si faceva l’emulo di Montalembert, scriverà poi non senza una punta d’ironia La Tour du Pin. Il Naudet nella Justice sociale dichiarava che la dinastia degenerando nell’ancien régime aveva rotto essa stessa il patto secolare stretto col popolo. Più a sinistra di lui ancora ecco apparire il Sillon ! A che giovava oramai il sacrificio di un atteggiamento riservato? Gli articoli di questa serie compaiono in un primo periodo nel Réveil français, organo realista fondato a Reims. Di fronte al nazionalismo che nasce è piuttosto diffidente, perché teme non sbocchi nel cesarismo (marzo 1900) ma più tardi il du Pin accetterà di collaborare anche nell’Action française. E nell’ultimo scritto, polemizzando con Henri Lorin , promotore delle settimane sociali farà suo il motto di Maurras : la Monarchia rappresenta la federazione delle repubbliche francesi e concluderà: «Finché l’unità politica sarà l’uomo asociale, l’ordine politico sarà unicamente democratico. Ma quando l’insegnamento sociale impartito nella settimana sociale di Digione si sarà tradotto nell’ordine politico, una dinastia nazionale, incarnando la famiglia e la professione darà naturalmente all’ordine politico il coronamento storico d’una monarchia veramente sociale» (pag. 10). Ed ecco come immagina il sistema rappresentativo organico (Répresentation organique, pag. 475) nella monarchia ristaurata. I gruppi professionali primordiali sono quello delle professioni liberali, quello delle professioni industriali e commerciali e quello delle professioni agricole o rurali. Questi tre gruppi costituiranno ciascuno una camera sindacale territoriale, la cui circoscrizione varierà secondo il loro carattere (il dipartimento per le professioni liberali, l’arrondissement per le industriali, il cantone per le rurali). Le camere sindacali verranno elette col sistema proporzionale dalle libere associazioni di categoria. Alla lor volta le camere sindacali nomineranno le camere regionali, le quali fungeranno separatamente per gli affari della propria categoria e, riunite, costituiranno gli stati della regione. Le rappresenanze regionali (la Francia risulterebbe divisa in 16 regioni) sarebbero presiedute dal governatore, che è anche il capo supremo dei pubblici servizi, ed avrebbero carattere deliberativo in materia amministrativa, salvo la sanzione sovrana. Qui bisogna avvertire che l’A., alla cui memoria è presente la divisione delle attribuzioni fra le diete e il parlamento in Austria, considera oggetto della legislazione centrale solo provvedimenti di carattere generale e permanente, affidando tutto il resto al potere regolamentare delle rappresentanze regionali. Infine le camere regionali nomineranno le camere nazionali le quali, riunite, formeranno gli stati generali, riservando rappresentanza eguale a quella delle tre altre categorie ai corpi di Stato costituiti (chiesa, università, tribunali). Eccovi un Senato trasformato in Grand Conseil des corporations (pag. 476). Il governo è «le roi en ses conseils» il quale delegherà alcune attribuzioni della sovranità a dei corpi costituiti, come al Consiglio di Stato le attribuzioni legislative, alla Corte dei Conti le amministrative, alla Cassazione le giudiziarie. Il Consiglio di Stato è incaricato non solamente dei regolamenti per l’applicazione delle leggi e dei casi contenziosi che ne derivano, ma anche della preparazione delle leggi stesse. La Corte dei Conti deve conoscere non solo dell’impiego dei pubblici danari, ma anche della fissazione del bilancio ordinario e la Cassazione funzionerà anche da alta Corte di giustizia per vegliare sull’osservanza delle leggi fondamentali. Questi Consigli circondati di alto prestigio, verranno nominati dal re su proposta dei Consigli stessi e formeranno così delle potenti oligarchie che saranno le colonne della monarchia ma anche i baluardi delle pubbliche libertà (pag. 478). In quest’organismo necessita però anche il volante per essere ad un tempo il magazzino e il regolatore dell’energia e questo sarà il Grand Conseil che riunirà i più eminenti personaggi, nominati dal re o formerà la Camera Alta, la prima consultata sulle leggi, prima ch’esse siano portate nelle Camere corporative o negli Stati generali. Sono questi gli organi essenziali. «C’è però, continua il du Pin, (pag. 480), della brava gente che vorrebbe anche mantenere gli attuali Consigli provinciali e una Camera dei deputati, eletta dai contribuenti». Niente in contrario, esclama il nostro A., purché il suo mandato sia limitato a quanto riguarda l’imposizione dei tributi e il loro impiego. In sì tenue maniera è liquidato ora da un istituto a cui il du Pin aveva pur dianzi riconosciuto carattere storico e nazionale! Accentuata viene invece l’impossibilità di conciliare regime corporativo e repubblica. «Vi ha una tale antinomia, egli scrive, (pag. 394), tra l’organizzazione sociale delle professioni e il regime politico regnante che è impossibile riunire i prodotti dell’una e dell’altra origine in un organismo unico». E allora come arrivare alla restaurazione? Il partigiano del diritto storico e del legittimismo ereditario assoluto non si sente affatto in imbarazzo. «Le pouvoir peut être ressaisi en un jour par qui de droit». E la Tour du Pin che pur elenca tutti i provvedimenti che dovrebbero esser presi dal re, compresa l’amnistia «per tutti i fatti relativi alla sostituzione del suo potere al precedente» (pag. 486) non aggiunge altro. Ma il suo discepolo Jean Rivain può ben pubblicare en marge de la justice sociale come corollario dell’opera del maestro, un suo studio nel quale proclamerà il diritto della rivoluzione monarchica di rovesciare la repubblica. «Bisogna rovesciare la repubblica. Se è necessaria, la rivoluzione per l’ordine è legittima» (IX). Così quei sostenitori della legittimità storica, per i quali nessun orrore dell’ancien régime avrebbe giustificata la ribellione, trovano che la repubblica è la source même du mal e predicano senza scrupoli la guerra civile. Quanto sapienti ricompaiono alla luce di tali conclusioni rivoluzionarie di destra, i moniti di Leone XIII nell’enciclica del ’92! No, non era una quaestio facti,come vorrebbero pur oggi certi irrriducibili monarchici bavaresi ma una quaestio iuris. Non si trattava di un atteggiamento politico consigliato dall’opportunità del momento ma, proclamando che se l’autonomia viene da Dio, le costituzioni sono opera mutevole degli uomini, Leone XIII rompeva colla teoria del diritto divino, come l’aveva formulata il de Maistre e invitando i cattolici ad accettare con lealtà cristiana la repubblica negava che tutta intiera l’opera della rivoluzione, principi e istituti, fosse condannevole. Eppure era da questa premessa ch’erano partiti i fondatori dell’Association catholique. De Mun si ritrasse a tempo, ed era logico che diventasse il leader dell’Action libérale populaire , com’era fatale che il romanticismo politico di La Tour du Pin trovasse i discepoli più entusiasti nel campo dell’Action française (X). I JEAN RIVAIN, Un programme de restauration sociale: La Tour du Pin précurseur, Paris, 1927 . II BARRÈS, La dottrina nazionalista, Lib. VIII. III MARQUIS DE LA TOUR DU PIN, Vers un ordre sociale chrétien. Jalons de route 1882-1907, Paris, Nouvelle librairie nationale. IV È il Befähigungsnachweis della legislazione austriaca. V Per farsi un’idea delle difficoltà pratiche che il programma di La Tour du Pin incontrava anche in ambienti cattolici, tutt’altro che refrattari al movimento sociale, si consulti BAUNARD, Les deux frères; cinquante années de l’Action catholique dans le Nord; ove d’altro lato è descritta anche la lotta opposta dal governo all’associazione degl’industriali cristiani. VI Sui risultati della magistratura del lavoro nei Dominions vedere la nota opera del BRYCE, Modern democracies. VII Anche in Germania i cattolici non si limitano alla difesa della costituzione di Weimar, ma insistono sulla necessità della democrazia organica; ciò che il nostro A., specie nell’ultimo periodo, avrebbe certo dichiarata contraddizione in termini. VIII Codice Sociale, Rovigo 1927, Introduzione. Il capo VII di questo Codice tratta della organizzazione professionale e dei Sindacati ma è riuscito piuttosto vago: le risoluzioni di Friburgo vi sono attenuate. IX JEAN RIVAIN, Un programme, etc., pag. 141. x Chi voglia constatare come il nazionalismo francese abbia impastato il suo programma corporativista, fondendo alcune idee di La Tour du Pin con alcune altre del sindacalismo rivoluzionario di G. Sorel, veda oltre il Rivain, anche GEORGES VALOIS, Economie nouvelle e le altre pubblicazioni in argomento dello stesso autore. In Germania si rinnova ora la controversia scoppiata a suo tempo in Francia dopo l’enciclica Au milieu. Si veda in proposito: TISCHLEDER, Staatsgewalt und Katholisches Gewissen, Francoforte, 1927. XI JEAN RIVAIN, Un programme de restauration sociale. La Tour du Pin précurseur, Paris, Le livre, 1927. 