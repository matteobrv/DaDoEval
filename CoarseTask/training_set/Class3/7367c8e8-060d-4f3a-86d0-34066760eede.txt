Dal 1000, cioè dall’epoca esattamente controllabile su documenti storici ad oggi, tre soli furono i vescovi tridentini che oltrepassarono i trent’anni di episcopato: Udalrico II che governò la chiesa tridentina dal 1022 al 1055 e fu il fondatore del principato, perché nel 1027 ebbe dall’imperatore Corrado II l’investitura del comitato trentino e più tardi anche dei ducati di Bolzano e Val Venosta ; il Cardinale Ludovico Madruzzo Vescovo di Trento dal 1567 al 1600 e già prima sostituto dello zio Cardinale Cristoforo per quanto riguardò il famoso Concilio, e Celestino Endrici, ora scomparso, consacrato Vescovo il 13 marzo 1904 . Questi governi episcopali longevi lasciarono tutti e tre impronte profonde e durature. Celestino Endrici, alunno del Collegio germanico e professore del Seminario di Trento, veniva, giovane ancora e nella pienezza delle sue energie fisiche e spirituali, da quella generazione dinamica e militante che aveva subito lo influsso e la suggestione del programma sociale di Leone XIII. Assistente ecclesiastico dell’Associazione universitaria trentina , promotore o sostenitore di altre numerose attività cattoliche, quando giunse all’episcopato egli era preparato e maturo a diventare un vescovo sociale alla maniera belga, e il cattolico Trentino infatti colla sua rete spessissima di organizzazioni cristiano-sociali, collo straordinario sviluppo delle società economiche di assistenza e delle sue associazioni artigiane rurali ed operaie poteva sostenere il paragone, meglio di qualunque altra regione italiana, colle zone più evolute dell’azione cattolico-sociale belga o olandese. Il nuovo Vescovo, che come professore e organizzatore, s’era battuto colla penna e colla parola contro il radicalismo anticlericale e il socialismo marxista, volse ora ogni cura a dare al clero in seminario e fuori un’educazione sociale illuminata e a creare ed accrescere un laicato combattivo e fiero delle proprie convinzioni . Risolutezza e tenacia Ma già pochi anni dopo il suo avvento Mons. Endrici che aveva schierato tutte le forze di conservazione e rinnovazione della sua diocesi contro il socialismo proveniente dal mezzogiorno, cioè dalle province italiane, si trovò minacciato alle spalle dalla penetrazione linguistica che veniva dal settentrione per mezzo di società scolastiche germanizzatrici, come lo Schulverein e il Volksbund . A questa propaganda la quale con l’appoggio intermittente delle autorità statali disintegrava la scuola, portava la discordia civile fin nei più remoti villaggi e apriva le porte alla penetrazione protestante, il vescovo Endrici sbarrò risolutamente il cammino, suscitando sospetti e avversioni potenti. Quanto queste fossero profonde e pericolose si rivelò appieno allo scoppio della guerra europea. La storia dei conflitti nei quali Monsignor Endrici fu coinvolto colle autorità militari viennesi durante la guerra fra la monarchia austro-ungarica e l’Italia è stata scritta in un volume di quasi 300 pagine (Zanolini V., Il vescovo di Trento e il governo austriaco durante la guerra mondiale, Milano, Vita e Pensiero, 1919 e Trento 1934) ed ebbe a suo tempo una eco così larga che non è necessario più raccontarla. Basterà ricordare che il Vescovo di Trento, dopo aver subito una serie di angherie da parte delle autorità militari, il primo marzo 1916 venne dichiarato in arresto e nel maggio tratto a Vienna, ove fu sottoposto ad ogni sorta di pressioni e di minacce, perché dimettesse la sua alta carica. L’accusa principale che gli si muoveva era quella di non aver pubblicato, allo scoppio della guerra, una lettera pastorale che condannasse l’Italia e giustificasse la guerra di aggressione austriaca. Il Vescovo, diceva l’accusa, era anche un alto funzionario dello Stato, e come tale aveva il dovere di difendere positivamente il «pensiero di Stato austriaco» contro l’irredentismo e le aspirazioni italiane. Ora Mons. Endrici non girò la questione cercando giustificazioni transverse, ma l’affrontò in pieno; discusse coi ministri, coi militari e cogli accusatori il «Date a Cesare quel che è di Cesare e a Dio quel che è di Dio» e nei documenti di difesa passò a sua volta al contrattacco contro il postumo gioseffinismo di certa burocrazia imperiale. Ecco come egli difendeva la sua causa in una lettera informativa inviata da Vienna, a mezzo del Nunzio, a Papa Benedetto XV . «Santità! L’onda spaventosa di odio e di vendetta che si è scatenata sopra il clero e il popolo tridentino, appena scoppiò la guerra con l’Italia, è inaudito nella storia. Ne riguardi ecclesiastici questa bufera assunse presto la fisionomia di un Kultur Kampf. Le condizioni psicologiche e morali del clero e del popolo… erano quelle della vittima sotto la sferza di un crudele tiranno che si vendica sopra un innocente, non potendo sfogarsi contro il colpevole. In questo stato d’animo l’unico conforto era guardare alla Chiesa, al proprio Vescovo e ricorrere a Dio. Orbene quale effetto morale avrebbe prodotto sull’animo esasperato di tutti, se il rappresentante della Chiesa, vindice e tutrice della giustizia e maestra di carità, con atti solenni avesse bruciato incenso e quasi danneggiato ai persecutori? Come si può pretendere che la Chiesa, la quale deve vivere la vita del popolo, curare i suoi dolori e tutelarlo, faccia, quando è torteggiato, delle manifestazioni che di fronte al senso morale dei fedeli suonano connivenza, contestazione di atti inumani e servilismo alla forza bruta?!». Appello a Roma Questo appello a Roma mise il governo viennese in serio imbarazzo. Esso aveva creduto di raggiungere colle pressioni, colle lusinghe e coi negoziati, svolti dal Ministero dei culti in persona, lo scopo a cui la autorità militare voleva invece arrivare, imbastendo addirittura un processo laesae majestatis, l’allontanamento cioè dell’Endrici dalla cattedra di S. Vigilio, ma la Santa Sede, rispondeva non ritenendo opportuno «trattare la vertenza del Vescovo di Trento durante il fragore delle armi» e il 3 settembre 1916 una lettera del Cardinale Gasparri , comunicava al Vescovo perseguitato: «Sua Santità è addolorata per le gravi difficoltà, a cui Ella è esposta e prega il Signore di volerla confortare e sostenere, e desidera assicurarla nuovamente del suo paterno affetto e del suo vivo interessamento per Lei». Era il massimo che la Santa Sede poteva ottenere allora: la sospensiva. Nel frattempo l’indomito tridentino veniva relegato nell’abbazia dell’Heiligenkreuz , in una angusta valle della Selva viennese, non lungi da quel famoso castello di Mayerling in cui s’era svolta la misteriosa tragedia dell’Arciduca ereditario Rodolfo . Qui incontrarono per due anni le insistenze, le minaccie affinché il relegato acconsentisse alla nomina di un amministratore apostolico o almeno a sostituire il vicario generale; e al di qua del Brennero tratto tratto la stampa soffiava nel fuoco. Fino ancora nel maggio 1918 «un congresso del popolo tedesco» radunato a Vipiteno (Sterzing), fra le altre condizioni di una pace vittoriosa, metteva la «collazione della sede vescovile di Trento a un tedesco». D’altra parte i trentini vedevano ormai nel coraggioso Vescovo il campione della loro resistenza. Nelle valli trentine s’invocava il suo esempio, s’indicevano preghiere e la Libertà, organo dell’emigrazione trentina, che si pubblicava a Milano, scriveva il 27 luglio 1918: «Emulo vero del grande prelato belga (l’Endrici) addimostra fieramente ai nemici e ad amici come si debba compiere il proprio dovere, con un coraggio che s’impone all’ammirazione nostra e del mondo civile e che la storia non dimenticherà». Ma ora la decisione militare precipita. L’8 novembre decisa la sorte delle armi l’esule Vescovo veniva liberato da una commissione militare guidata dal colonnello degli alpini Vittorio Magliano, dell’accampamento prigionieri di Sigmundsherberg, e il 13 veniva ricondotto in trionfo a Trento. Oggetto di grandi manifestazioni a Verona, a Milano, sotto la presidenza del Cardinale Ferrari , a Firenze, e a Roma, ove Benedetto XV lo abbracciò «salutandolo con parole, che significavano aver egli sofferto per la libertà e la dignità della sua Chiesa», decorato dal Sovrano, onorato dal Governo che si proponeva di nominarlo Senatore del Regno (come Principe di Trento era stato anche in Austria Membro della Camera dei Signori) Celestino Endrici guadagnò allora innanzi ai pubblici poteri quel prestigio che egli spese poi in favore della sua diocesi durante il periodo della ricostruzione e del torbido dopoguerra. Trentasette chiese erano scomparse, 103 abbisognavano di restauro, mancavano le campane, intieri villaggi erano rasi al suolo e molti altri danneggiati, la vita religiosa e la vita sociale reclamavano lo zelo dei pastori e gli sforzi degli uomini dabbene. Mons. Endrici, riprendendo e continuando il suo programma di azione, provvede alla sistemazione del Seminario Maggiore e Minore di Trento, e del Minore in Tirolo (Merano), crea Case di esercizi spirituali, organizza congressi eucaristici, promuove l’Azione Cattolica in tutte le sue categorie, ravviva e riveste in tutte le sue forme nuove il culto dei Martiri anauniensi e, nell’organizzazione ecclesiastica, aumenta decanati e parrocchie. Fino che la salute glielo concedette, egli si recò di parrocchia in parrocchia per le visite pastorali, rialzando le chiese ed elevando gli animi. Nel 1929 in particolare considerazione dei suoi meriti, la diocesi tridentina fu elevata ad arcidiocesi. Paternità conciliatrice Anche in questi ultimi anni in questioni delicate e difficili egli sa intervenire con energia e con tatto, guadagnandosi anche l’affetto del clero e della popolazione di lingua tedesca che riconosce il suo senso di paternità e di giustizia . Le autorità che talvolta rimangono sorprese del suo stile rude e decisivo finiscono sempre coll’ammirarne la dirittura, il suo sentimento di dignità, il suo patriottismo sostanziale e verace. Egli diventa l’intercessore dei suoi antichi avversari, il mediatore delle loro lagnanze, e delle loro preghiere. Tutti comprendono così che quando ha lottato, non l’ha fatto per passione di parte ma per la concezione profonda, che egli ebbe e sempre mantiene, in confronto a tutti, della libertà della Chiesa, della dignità episcopale. Pare quasi che la Provvidenza gli abbia concesso gli ultimi anni della sua attività per dimostrare a tutti, dell’uno e dell’altro campo, che la sua serenità, la sua carità, la sua paternità superano le ragioni di contrasto e fanno dimenticare gli urti del passato. La diocesi trentina piange così non solo il Vescovo ma anche il principe nel senso etimologico della parola, poiché nei momenti più avventurosi di quella terra travagliata tutti guardarono a lui come al primo e sentirono ch’egli li rappresentava, li guidava e li proteggeva. Tempra robusta di lottatore, quando le malattie lo assalsero, egli le affrontò anch’esse da lottatore, con vigoroso ottimismo e con tenace resistenza, distraendosi con animosi progetti per l’avvenire. Aveva costituito il comitato per celebrare il quarto centenario del grande Concilio, e incoraggiato da Pio XI di s. m. e dal Pontefice gloriosamente regnante aveva fatto appello ai Vescovi di tutto il mondo. «Io non ci sarò, soleva dire, ma bisogna che prepari la via al mio successore». Mons. Endrici, lascia nella diocesi tridentina larga eredità d’affetti, come pastore zelante e paterno, come promotore di riforme e sollecitatore di iniziative; e i poveri si loderanno specialmente della sua carità; ma forse l’ammaestramento più specifico ch’egli lascia, viene dalla forze del suo carattere. Incontrare uomini che abbiano più facile eloquio di lui e che posseggano quello che Papa Lambertini chiamava «buona guardaroba», cioè ottima memoria delle cose lette, non è raro; ma trovare un uomo come lui che quando una parola va detta, la dica senza paura e quando non si debba dire, non la pronunci costi quel che vuol costare, è difficile. E ancora: incontrare uomini più abili e più eruditi, non sarà impossibile, ma imbattersi in uomini come Mons. Endrici che abbiano ben chiare in testa quelle quattro idee fondamentali che sono necessarie per dirigere se stessi e gli altri nelle tempeste della vita, non è ventura di tutti i giorni, cosicché quando questi uomini di fermo carattere e di idee chiare scompaiono, noi sentiamo che la perdita è grave e non colpisce soltanto la sfera della loro immediata attività. 