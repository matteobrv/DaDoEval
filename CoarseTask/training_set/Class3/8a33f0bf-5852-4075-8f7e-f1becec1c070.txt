Lo spirito enciclopedico di Volfango Goethe , volle un giorno avere qualche notizia sulle antiche iconi russe, e si rivolse al ministro dell’interno, il quale a sua volta fece chiamare Karamsin , padre della storiografia russa, il quale, avendone anche lui un’idea molto vaga, fece appello agli specialisti dell’Accademia delle belle arti di Pietroburgo. Ma nemmeno i parrucconi dell’Accademia seppero informare il poeta tedesco sulle origini dell’iconopittura russa, tanto l’occidentalizzazione aveva come sommerso la vita artistica e intellettuale della società russa, coprendo le antiche memorie sotto l’oblio del disprezzo. Si sapeva in verità che dopo la riforma del patriarca Nikon (1666) l’iconopittura veniva in segreto continuata dai «vecchi credenti» (Raskolniki) i quali di fronte alle riforme, costituivano la setta dei conservatori ad oltranza, che teneva fermo alla liturgia antica; ma dovevano passare molti anni ancora prima che gli storici dell’arte potessero risalire la corrente, fino alle sorgenti. Verso la metà del sec. XIX appena si cominciò a parlare con notizie più precise delle scuole di iconopittura di Novgorod e di Mosca, esistenti fin dal secolo XIV e forse dal sec. XIII, imitatrici entrambi dell’arte bizantina, di cui si copiavano i modelli o si tramandavano gli elementi essenziali di ideazione e di composizione. Ma Novgorod, che già nel 1476 Aristotile Fioravanti in una lettera a Galeazzo Maria Sforza descriveva come grande e magnifica città, innesta sullo sfondo bizantino numerosi e caratteristici elementi popolari russi, onde, assieme a Pskov, venne dapprima riguardata quasi come il solo centro genuino dell’arte iconografica russa e, benché tale considerazione esclusiva si sia ultimamente attenuata, in favore della scuola di Mosca, Novgorod rimane ancora nella storia dell’arte la Pisa del Nord, salvo naturalmente le proporzioni e salvo che per la scuola russa si cerca invano un Vasari , anche in ventiquattresimo, che ne abbia scritta la storia. Il fatto più decisivo per la rinascita dell’iconopittura russa fu la patente di tolleranza concessa nel 1905 alla setta dei «vecchi credenti». Costoro di qui innanzi costruiscono liberamente chiese e cappelle. Le vecchie iconi annerite e affumicate negli oratori clandestini vengono ripulite, restaurate, copiate. Il «vecchio credente» Ostroukhov , nominato poi conservatore della Galleria Tretiakov a Mosca e appassionato collezionista di tali pitture fu l’artista che destò nella classe colta l’interesse per tale rinascita, e nel 1913, ebbe luogo a Mosca la prima esposizione d’iconi, anzi l’Imperatore fece decorare la cattedrale di S. Teodoro a Zarskoie-Sielo con iconi antiche. Scoppiata la rivoluzione, i bolscevichi lasciarono dapprima che l’officina di restauro sorta sotto il patronato di una commissione artistica governativa e diretta da Igor Grabar , continuasse i suoi lavori, anzi nel 1927, decimo anniversario della rivoluzione, fu aperta a Mosca una Mostra delle iconi restaurate. Tre giorni dopo però, d’ordine del governo, la Mostra venne chiusa, perché molti delegati contadini, venuti a Mosca per le feste, si scandalizzavano che nella capitale si mettessero in vista con tanta considerazione quelle stesse iconi che in provincia venivano confiscate e spesso bruciate. Ma quello che non andava per l’interno poteva invece giovare all’estero; e i sovieti accolsero volentieri l’invito della «Ost Europa Gesellschaft» di Berlino sotto la direzione di Wulf e Fr. Volback di mettere assieme a Berlino due Esposizioni, l’una di copie degli affreschi antichi, l’altra, dopo il grande successo della prima, delle iconi di tutte le scuole russe. Questa seconda divenne una Mostra ambulante e portò la fama dell’arte sacra russa in tutte le metropoli d’Europa e d’America. La Mostra d’arte orientale Ma ecco che nel 1937 S. E. Mons. Costantini , presentando a Pio XI di s. m. l’idea di una esposizione artistica delle terre di missione, si sente suggerire dal Papa: E perché non vi aggiungereste una sezione delle chiese orientali? Oh, non si tratta, naturalmente, di terre di missione, né d’arte esotica, alla quale convenga far appello per un’espressione nuova e indigena del pensiero cristiano, né molto meno d’arte infantile che convenga tirare a maturità per metterla a servizio del culto. Si tratta invece di un’arte antica e veneranda, concresciuta col cristianesimo, ma concresciuta anche con la civiltà dei popoli orientali, d’un esempio dunque, anzi dell’esempio più classico e più probativo del come la Chiesa si adatti al particolare genio d’una nazione o di una civiltà e lo inspiri e lo nutra fino al suo perfetto sviluppo. Fu così che nel programma dell’Esposizione d’arte sacra, accanto alla sezione missionaria, fu aggiunta una sezione orientale, per la quale si progettarono delle sale speciali per ogni rito: Copti, Armeni, Russi, Greci, Melliti, Malancaresi, Ruteni ecc. costituendo in tal modo per la prima volta un panorama completo dell’arte sacra dell’oriente cristiano, che dimostrasse pur nella particolarità degli sviluppi, l’unità sostanziale delle origini e dell’ispirazione, e si previde che queste sale dovessero svolgersi attorno ad uno spazio centrale, con nello sfondo una iconostasi d’antico stile russo. Ora per risalire proprio alle fonti della scuola tradizionale, bisognava cercare fra gli allievi di Gabriele Frolov, il più celebrato iconografo russo di «vecchia fede», e volle la fortuna che la piccola abbazia benedettina di Amay – ahimè, ora rovinata dalla guerra – la quale aveva esposto alla Mostra della stampa le sue pubblicazioni per la riunione delle Chiese orientali, riproducendovi attorno, come sfondo, le iconi bizantine di cui si adorna, richiamasse la nostra attenzione sull’autore o restauratore di parecchie di esse. Pimen Maximovic Sofronov , scolaro appunto del Frolov; egli nel 1931 aveva lavorato e insegnato a Parigi a cura della associazione franco-russa «Icona», poi a Praga presso l’istituto Kondakov e infine a Belgrado (Racoviza) ove dirigeva la scuola d’iconopittura di stile slavo antico. Fu così che il «vecchio credente» Sofronov nato nel 1898 come cittadino russo, diventato estone pochi mesi fa, appena ebbe finita la decorazione della cappella privata del patriarca Serbo, venne chiamato dal comitato dell’Esposizione Vaticana, prima a Grottaferrata, all’ombra della famosa badia, poi a Roma stessa per eseguire l’iconostasi nel vecchio stilemi Novgorod-Pskov e colla tecnica speciale e col segreto dei colori che gli iconografi si trasmettono da maestro a discepolo. L’iconostasi di P. Sofronov Le 54 icone per l’iconostasi sono ora compiute e le cinque serie tradizionali (dall’alto in basso) dei Patriarchi, schierati a destra e a sinistra di Dio Sabaoth; dei Profeti con nel mezzo la madre di Dio e i cherubini; degli Apostoli collocati sui due lati della figura centrale del Cristo sul trono, circondato dagli angeli; delle 12 feste ecclesiastiche dell’anno, con in mezzo l’icona dell’Eucarestia e infine le quattro grandi icone di Cristo, Maria e quelle destinate ad adornare le porte imperiali dell’iconostasi, sono riposte provvisoriamente in una sala del nuovo palazzo della Congregazione orientale, la quale, a Mostra fatta e, comunque, ne rimarrà il proprietario e la destinerà a scopi di culto. Non intendiamo qui anticipare sul lavoro del Sofronov una valutazione artistica che vorremmo riservare ai conoscitori di arte e ai visitatori della futura Esposizione e molto meno tentare una riproduzione qualsiasi. Le due fotografie vogliono soltanto dimostrare che l’autore è fedele agli elementi tradizionali della sua scuola, elementi ch’egli elabora con passione, con tecnica perfetta e con vivo e sempre presente sentimento religioso. Lo scintillio delle aureole e dei fondi d’oro, lo splendore delle vernici ambrate e le composizioni tradizionali che appartengono alla scuola antica sono sussidi tecnici che non ricacciano in seconda linea l’ispirazione religiosa, nella quale – benché lo stile imponga all’individualità dell’artista la massima riserva – si traduce l’anima umilmente devota del credente. Qualcuno troverà anacronistico che in tempi di guerra ci sia ancora chi si trastulli con imprese d’arte, ma questa in verità è un’oscillazione dello spirito umano che ricorre quasi periodicamente nella nostra epoca, così ricca d’imprese ideali e pur così irta di tragici intermezzi. Da tre anni Cina e Giappone sono in guerra , e pure presso le università cattoliche di Pechino e di Tokio si eseguiscono pitture e sculture per la Mostra d’arte sacra in Vaticano e nell’India e nell’Indocina qualche oasi di pace coltiva la stessa speranza, e dalle isole le più lontane si profitta d’ogni mezzo di comunicazione che appaia sull’orizzonte per far sapere che l’idea vive e si alimenta. È questa infatti un’idea che non è sorta dai progressi della vita materiale o dal potenziamento della vita collettiva, ma è sbocciata da un senso profondo e moderno di apostolato e corrisponde a preoccupazioni interamente spirituali che non sono vincolate a scadenze fisse. Ma se, per malaugurata e non accettata ipotesi, le guerre infliggessero al consorzio umano ferite non rimarginabili e per lungo tempo non si potesse parlare di convegni e mostre universali, e gli ori e le vernici del pittore «vecchio credente» fossero destinate a riflettere soltanto le lampade modeste di qualche cappella orientale in Roma, non perderebbe tuttavia il suo luminoso significato la magnifica iniziativa del Pontificato romano il quale, allargando le braccia paterne fino al di là delle proprie frontiere, ospita e raduna nella Casa del Padre le opere d’arte di cristiana tradizione e di più diversa origine, purché siano opere create con fede e per la fede. 