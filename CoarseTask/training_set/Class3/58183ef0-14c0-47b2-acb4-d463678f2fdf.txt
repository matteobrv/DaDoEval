Fu costume universale una volta quello di attaccare i preti, e più particolarmente i Gesuiti, come maestri di doppiezza, di amoralità, se non sempre d’immoralità politica, intendendo per politica l’arte e il metodo di agire e di comportarsi in confronto del prossimo. Dal Giansenismo in qua la polemica sul «fine giustifica i mezzi» ha imperversato fin dentro la seconda metà del secolo XIX. Ora però che la critica storica ha ripreso i suoi diritti, prevalendo sulle deformazioni anticlericali, si fa strada un altro modo di concepire la morale e la storia, che per sembrare più equanime, non è meno pericoloso. È ingiusto, si dice, attribuire ai Gesuiti o ai preti le dottrine che sono proprie del Machiavelli , è ingiusto rinfacciare ai Gesuiti la teoria della restrizione mentale o della anfibologia, mentre lo stesso Lutero ha insegnato che una buona bugia detta a tempo e luogo è opera altamente meritoria; però è vero che il cosiddetto machiavellismo è una caratteristica universale del Rinascimento italiano, il quale in tale materia fa ancora da maestro anche all’età presente. Tutti, preti e anticlericali, Cattolici e Protestanti peccarono dello stesso male e oggi ancora sono impeciati delle stesse massime che applicano ciascuno nella propria sfera. Questa concezione relativistica è oramai comune a molti pensatori e scrittori moderni i quali se ne servono comodamente per giustificare uomini, metodi e cose dei nostri tempi. Non abbiamo visto anche recentemente in un libro , del resto assai ben fatto, appaiato il gesuita Baldassare Gracian al Machiavelli, per quanto il primo nel suo Politico abbia scritte le precise e non equivoche parole: «Volgare offesa alla politica è confonderla con l’astuzia; non considerano alcuni saggio se non l’ingannatore, e più saggio sempre chi più fingere seppe, dissimulare, ingannare, non pensando che il castigo di costoro fu sempre di perire per il proprio inganno»? Il moderno relativismo storico ripete su per giù il giudizio di quell’«acutissimo ma scelleratissimo» Machiavelli, come scriveva Cesare Balbo , il quale affermando che gli uomini non sanno essere né tutto buoni né tutto cattivi, voleva insinuare che per essere uomo politico fosse giuocoforza diventare un po’ scellerato. I Cattolici hanno l’obbligo di reagire a queste ricostruzioni che si vorrebbero imporre come dogmi di verità storiche ed hanno il dovere ed il diritto di applicare alla considerazione dei fatti privati e pubblici e a quella dei rapporti col prossimo e colla collettività le stesse regole di moralità immutabile che valgono per gl’individui e i fatti particolari. Bisogna tornare francamente al metodo storico di Alessandro Manzoni, il quale, nella Colonna infame, non si accontenta di spiegare colle caratteristiche dell’epoca, ma indaga se i giudici, condannando i presunti untori, abbiano obbedito «a passioni pervertitori della volontà» . E sovrattutto bisogna cogliere ogni occasione per documentare la realtà storica d’una tradizione etica sia negli uomini di Chiesa, come in quelli più sinceramente e più efficacemente rappresentativi e nei nostri maestri di morale privata e pubblica. Pensavo a tutto ciò leggendo in questi giorni due documenti che riguardano e rispecchiano su per giù la stessa epoca e la stessa Corte di Roma. Filiberto Gerardo Scaglia, conte di Vertua , ambasciatore del Duca di Savoia a Roma, scrisse verso il 1600 o forse più tardi, degli «avvertimenti politici» , i quali contengono alcune massime machiavelliche esecrabili, come per esempio quella addotta al cap. X e che suona: «Osserva diligentemente l’inclinazione del Padrone e trasformati in quella quanto puoi e se qualcuna è viziosa, cerca di coonestarla con qualche vocabolo, perché tutti i vizi hanno vicine le virtù; e questo piacerà sommamente al Padrone». Seguono altre massime dello stesso linguaggio; ma quel che più impressiona nel Vertua è quel suo continuo richiamarsi ai costumi di Roma e della sua Corte e, per quanto velatamente, alla politica dei Papi, quasi a motivare e a giustificare con tali esempi la sua discutibile morale. Nessuna meraviglia che storici parziali o affrettati si siano impadroniti di simili documenti, per cavarne la conclusione che le cose fossero veramente così, che i capi della Chiesa cattolica non tenessero altra condotta che gli altri principi dell’epoca e che seguissero anch’essi la confessata dottrina di un amoralismo politico sconcertante e poco cristiano. E siccome i fatti risibili della politica – politica in senso lato, ut supra – papale, a tanta distanza di tempo, sono facilmente passibili di varia e contraddittoria interpretazione, la disputa storica potrebbe continuare all’infinito, se per fortuna tratto tratto non saltassero fuori dagli archivi cert’altri documenti, nei quali è deposto il segreto dei cuori; memorie, appunti, moniti, non destinati né al pubblico né alla posterità, e che appunto per questo debbono considerarsi come scevri da ogni alterazione ed artificio. Uno di tali documenti è quello contenuto nel codice Barb. 6908 della Biblioteca Vaticana, che viene citato e sfruttato largamente anche dal Pastor nel 13° volume della sua storia (ed. ted.) e che s’intitola «Avvertimenti dati da P. Gregorio XV in voce al sig. card. Ludovisi, dal quale poi in questa forma sono stati scritti et notati questo dì I° aprile 1623» . Correva in quel tempo la voce che il Papa fosse gravemente ammalato e si parlava già della sua prossima fine. In realtà Gregorio XV era assai sofferente, ma la sua vita non era punto in pericolo. Tuttavia prendendo il monito contenuto in questa voce popolare come punto di partenza il Papa ebbe un lungo colloquio col cardinal nepote Ludovico Ludovisi, durante il quale gli diede una serie di avvertimenti che il Cardinale si appuntò poi subito appena ritornato nel suo studio. Da questi appunti è risultato un documento che si potrebbe chiamare testamento politico, poiché contiene in gran parte delle norme per il buon governo della Chiesa. Il Papa comincia con lo scongiurare il segretario di Stato a non perder di vista nella ressa degli affari le leggi d’Iddio e la salvezza dell’anima. «Ti ricordiamo, anzi ti ammoniamo e ti scongiuriamo in primo luogo e avanti ogni cosa che il timore e l’amore di Dio ti siano la suprema saggezza politica, le norme assolute di governo e i più fidati consiglieri…». Il timore e l’amore di Dio siano le due stelle polari, alle quali il nepote deve tendere costantemente lo sguardo in mezzo al mare procelloso di questa miserabile vita, onde giungere al porto della salute. Ecco già all’inizio una formale disdetta alla cosiddetta politica della rinascenza. Continuando, il Pontefice gli ricorda che, stando così in alto nella gerarchia, gl’incombe il dovere di servire di guida, di modello e di edificazione per tutti. «Le virtù del prelato eminente, quale voi siete, devono essere indirizzate non a beneficio suo solo, o dei suoi cari o dei compatrioti, o de’ diocesani solamente, ma di tutto il mondo». Gregorio XV volge poi lo sguardo a quello che dovrà fare il nepote, quand’egli sarà morto e si radunerà il conclave. «Quando dunque sarà il tempo che dovrete applicar necessariamente l’animo all’elezione et ai negozi del Conclave, subito rassegnato in tutto e per tutto alla volontà di Dio benedetto, spogliatevi di tutti gl’interessi, quietate tutti i vostri desideri, rinunziate a tutte le amicizie, smorzate tutti i rancori, serrate le orecchie a tutti i consigli non sani né abbiate altr’oggetto che la gloria di Dio, il servizio di tanta Chiesa con il benefizio universale del mondo»… «Somma stoltezza invece sarebbe di voler erigersi nel conclave contro Dio, innalzando contro di Lui come una torre di Babele e tentare di asservire lo Spirito Santo alla propria ambizione». A questo punto Gregorio XV gli mette a cuore la scrupolosa osservanza della sua bolla circa l’elezione del Papa e spera che il nepote «sacrificherà ogni suo interesse alla gloria di Sua divina Maestà ed al bene di questa S. Sede». Lo zio fa seguire infine una serie di avvertimenti sul modo di comportarsi cogli altri cardinali, coi membri del casato e del parentado e coi servitori: consigli tutti ispirati alla prudenza e alla cristiana morale. Non sia facile a concedere il titolo d’amico, ma a chi se l’è meritato per la sua fedeltà non venga mai meno, qualunque cosa accada. In quanto alle maldicenze non se ne curi. «Questa città, dice letteralmente il Papa, fu sempre avida di cose nuove e quando non ve ne sia, le trova e partorisce martirii e sinistri rapporti». «Una vita illibata e una condotta morale, quali si convengono ad un principe della Chiesa sono testimoni che parlano da sé in favore del calunniato». Gli «avvertimenti» si chiudono con un monito circa i beni ecclesiastici. «Li beni ecclesiastici riescono d’intollerabil peso a chi mai se ne serve, perché aggravano oltremodo la coscienza, dovendotene rendere strettissimo conto… sono però patrimonio dei poveri…; i beni ecclesiastici sono qua per essere distribuiti e non per essere accumulati depredandone il tesoro di Cristo o forse col pretesto eufemistico di volere testare in morte a favore delle chiese: scusa questa di cui suole ammantarsi l’avarizia. L’oro – ricorda Gregorio XV – s’indugia malvolentieri nella mano dell’uomo, che non sia la mano del bisognoso o del donatore generoso». Per i templi di pietra non dimentichi il Cardinale coloro che sono i veri templi dello Spirito Santo, i poveri cioè degli Ordini e del laicato, che, generalmente parlando, sopportano le miserie di questa vita e meritano d’essere sostenuti colle limosine, affinché per umana debolezza non vadano in rovina. Non è tutta questa serie di consigli, che riguardano il governo di se stessi e degli altri, un programma integralmente cristiano di vita privata e pubblica? Il Ludovisi fu grande mecenate delle arti e delle scienze e circondò la porpora di tutto lo splendore del Rinascimento. Questo manoscritto dei suoi appunti prova però quanto affrettato sarebbe stato il giudizio di coloro, i quali commisurando forte su se stessi, o lavorando di maligne induzioni su certe apparenze, avessero concluso che del Rinascimento oltre il mecenatismo avesse abbracciato anche i principii della cosiddetta politica machiavellica e realista. 