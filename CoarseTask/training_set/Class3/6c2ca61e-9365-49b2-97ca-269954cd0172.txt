Si annuncia che Henry Ford si è rifiutato di obbedire al decreto del ministero del lavoro americano (National Labor Relations Board) che in base alla legge Wagner gli impone di permettere ai suoi operai di organizzarsi nei sindacati che meglio preferiscono. Henry Ford ha fatto ricorso alla suprema Corte impugnando la legalità della legge che secondo una tesi giuridica molto diffusa dovrebbe venire deliberata dai singoli Stati e non dalla Confederazione. Lasciando da parte la questione meramente giuridica, interessa l’atteggiamento di Henry Ford, il quale come è noto non è soltanto un grande industriale ma anche un efficace scrittore di cose sociali. È inoltre, come si sa, uomo di larghe vedute, che ha creato numerosissime provvidenze per i suoi operai ed ha sostenuto anzi che la sua, come le altre industrie, può fiorire soltanto se gli stessi operai raggiungono un livello più alto di vita . Ma il Ford vuole essere padrone in casa sua ed anche la beneficenza che intende fare agli operai vuole che sia fatta di sua autorità. Egli ammette che il padrone possa e debba valersi nelle opere sociali del consiglio degli operai, ma egli non vuole che tali consigli gli siano imposti. Egli è convinto che la sua benefica dittatura è una necessità assoluta per il progresso dell’industria e quindi per il bene materiale di chi lavora. Spirito combattivo ed energico e fortunato organizzatore, egli non comprende nemmeno come gli operai possano esigere la libertà sindacale e sovrattutto trova assai strano che taluno gli possa ricordare che tale libertà è in fondo un diritto naturale dell’uomo. Ma dall’America si è ricordato recentemente un principio diverso. Chautemps , nel suo appello alla concordia diretto agli operai ed ai padroni diceva, rivolto a questi ultimi: «Vorrei ricordar loro una parola recente del presidente Roosevelt che evocando un vecchio discorso del presidente Cleveland sulla funzione pubblica, dichiarava che ai nostri tempi bisognava applicarlo anche alla stessa funzione privata, la quale non è che una missione compiuta in nome dell’intiera comunità … È impossibile oramai che un uomo abbia la pretesa di dirigere altri uomini in virtù del solo diritto di proprietà che si applica alle cose, ma che non si può applicare alle persone. Un capitano di industria deve vedere la sua autorità rispettata e riconosciuta dalla legge, ma nello stesso tempo ogni giorno, come tutti i capi che hanno l’onore di comandare ad altri uomini, deve sforzarsi di meritare il posto direttivo che il caso gli ha affidato». La polemica era diretta in modo particolare contro i circoli rappresentati dal gruppo liberale moderato di Flandin . Questo infatti in uno degli ordini del giorno votati durante la crisi aveva messo come condizione, per una sua eventuale cooperazione, il mantener fede ai principi dell’89, sull’inviolabilità della proprietà, compreso il diritto di assumere e licenziare il personale. Sarà interessante di vedere in qual modo lo «statuto moderno del lavoro», che la Camera francese si appresta a votare, risolverà la questione degli uffici di collocamento. Per confronto ricordiamo che l’Italia, dopo aver esperimentato varie forme per regolare il collocamento, si appresta ora ad affidarlo ai sindacati dei lavoratori sotto la vigilanza di un Comitato cooperativo misto. La mozione approvata dal Comitato cooperativo misto nella sua ultima seduta suona come segue: «Il Comitato corporativo centrale, ritenuto che la funzione del collocamento è funzione di prevalente interesse sindacale e che il suo esercizio è affidato – secondo le norme della Carta del lavoro – alle Associazioni sindacali dei lavoratori, sotto la sorveglianza degli organi corporativi; esaminate le proposte contenute nella relazione sulla riforma del servizio del collocamento, riforma agevolata dalla istituzione degli schedari anagrafici e dalla distribuzione del libretto del lavoro; ritenuto che il grado di maturità raggiunto dalle associazioni sindacali dei lavoratori fa considerare l’opportunità dell’organica attribuzione alle associazioni stesse della disciplina del collocamento, sotto la vigilanza del comitato di presidenza del consiglio provinciale delle corporazioni alla periferia, e della Commissione centrale da istituirsi presso il ministero delle corporazioni con la rappresentanza dei datori di lavoro e dei lavoratori ed integrata dalla rappresentanza del partito e dall’Istituto fascista della previdenza sociale che gestisce l’assicurazione contro la disoccupazione; dà mandato al ministro delle corporazioni di predisporre, d’intesa con i presidenti delle Confederazioni e col segretario del P.N.F., le nuove disposizioni legislative miranti ad attuare l’ordinamento dell’assunzione al lavoro dei prestatori d’opera in conformità dei principi sociali e corporativi della rivoluzione fascista». E per completare il quadro sul terreno sociale, registriamo il nuovo progetto di legge presentato dal governo cantonale al Gran consiglio di Friburgo. Il progetto è composto di tre soli articoli e consiste nell’autorizzare il governo sotto certe condizioni e premesse a dichiarare obbligatorio per tutta una determinata categoria professionale o per tutta una zona, un contratto collettivo concluso tra le rappresentanze professionali degli operai e dei datori di lavoro. Le contravvenzioni sono punite con ammende fino a 5000 franchi e con l’esclusione per un triennio dagli appalti dei lavori pubblici. Nella motivazione il Gran consiglio osserva che i tentativi fatti finora per assicurare l’ordine corporativo sono stati paralizzati dal fatto che certi membri della professione, noncuranti del bene comune, si sono rifiutati di accettare i contratti collettivi approvati dalla maggioranza dei padroni e degli operai. Si trova dunque giusto di provvedere che le stesse associazioni professionali possano di qui innanzi chiedere al Consiglio di Stato di rendere obbligatorie per tutta una categoria o per una certa zona decisioni o convenzioni riguardanti le condizioni di lavoro e in genere lo sviluppo corporativo. Il Consiglio di Stato prima di dare forza obbligatoria a tali decisioni si assicurerà che esse siano veramente espressione della maggioranza degli interessati e veglierà affinché siano conformi agli interessi della professione e non danneggino quelli generali. Ogni convenzione o contratto contrari alle convenzioni dichiarate obbligatorie dallo Stato saranno naturalmente considerati invalidi. Paul Catrice pubblica la traduzione di una conferenza tenuta anni fa alla radio di Sciangai dalla moglie del generale Cian-Kai-Shek, capo del governo cinese. La conferenza è intitolata: «La mia religione». Dopo aver parlato con accenti di commozione di sua madre che era religiosissima e al cui influsso si deve anche la conversione del generale al cristianesimo metodista, la signora descrive le varie fasi attraverso le quali il suo spirito è passato prima di giungere all’odierna concezione della vita. Essa racconta che anni fa quando il Giappone minacciava la Manciuria, rivolgendosi alla madre le diceva: madre, voi siete potente nella preghiera, perché non domandate a Dio di annientare il Giappone col terremoto o con qualche flagello del genere? La madre distolse un momento il viso da lei e poi riguardandola negli occhi, le rispose: Quando voi pregate o quando mi domandate di pregare, non insultate l’intelligenza di Dio chiedendogli qualche cosa che sarebbe indegna perfino di voi semplice mortale! Questa osservazione, nota la generalessa, mi fece una profonda impressione e oggidì spesso prego per i Giapponesi sapendo che tra loro vi sono di quelli che soffrono per ciò che il loro paese fa alla Cina … E la conferenza finisce colle seguenti parole: «In conclusione, per me, la religione è una cosa molto semplice. È lo sforzarmi con tutto il mio cuore, con tutta la mia anima, con tutte le mie forze e tutto il mio spirito di fare la volontà di Dio. Sento che Dio mi ha dato un lavoro da fare per la Cina. In questa provincia del Kiang-si, migliaia di “li”, di fertili risaie, sono ora devastate; centinaia di famiglie sono senza tetto. La minaccia dei banditi comunisti è assai aumentata in qualche provincia della Cina nel corso degli anni. L’ostilità confessata dai banditi contro la legge e l’ordine obbliga il governo a combatterli. Ma l’occupazione militare dei territori ripresi non è sufficiente. È necessaria una ricostruzione rurale per aiutare i fittavoli a ritornare alla terra e ad ottenere migliori condizioni di vita. Non è punto un compito facile. Difatti i problemi della Cina sono oggidì più gravi che mai. Ma lo scoraggiamento e la disperazione non sono da me. Mi volgo verso Dio che può far tutto, perfino più di quanto noi Gli domandiamo. Mentre scrivo, mi trovo con mio marito nel cuore del territorio comunista. Costantemente esposta al pericolo, non ho paura. So che nulla può succedere al generale o a me fino a tanto che il nostro lavoro sarà realizzato. In quanto al domani, perché preoccuparcene?». Certamente converrà fare qualche riserva sulle concezioni della signora Cian-Kai-Shek; ma, in complesso, quale differenza in suo favore fra questa signora cinese consigliera del primo generale della Cina e la signora Matilde moglie ed ispiratrice del testé scomparso generale Ludendorff ! Come negare che la donna orientale è molto più vicina all’umanesimo ed al cristianesimo dell’altra dottoressa, prodotto universitario di un’antica cultura, invasa da un torvo spirito di razza e dal culto della forza? Nel 1932, all’apertura della Conferenza del disarmo, le spese militari mondiali, calcolate in dollari oro non svalutati, erano di circa quattro miliardi e trecento milioni; nel 1937 esse assommavano a sette miliardi e cento milioni. E ancora bisogna considerare che in questa cifra che togliamo dall’annuario della Società delle Nazioni non sono comprese le spese degli ultimi mesi e che se si dovessero calcolare i miliardi al prezzo anteriore alla svalutazione, in realtà dovrebbero essere dodici miliardi di dollari oro, cioè 360 miliardi di franchi francesi. Si spende dunque in armamenti un miliardo al giorno! Né è tutto, perché l’annuario tiene conto solo delle spese preventivate nei bilanci delle forze armate; ma quante altre spese, pur comparendo nei bilanci dei lavori pubblici e delle ferrovie, non hanno carattere militare? Inoltre bisognerebbe aggiungere il costo delle guerre svoltesi dopo il 1932, cioè la guerra cinogiapponese, quella sud-americana, quella d’Etiopia e la guerra spagnola. L’Europa sola spende circa il 65% del totale e dal ’32 al ’37 ha aumentato le spese militari dell’80%. Due cause hanno precipitato gli armamenti. Certo la causa prossima fu il riarmo della Germania hitleriana; ma la causa più profonda fu il fallimento della Conferenza del disarmo e il non aver mantenuto l’impegno dell’articolo 8 del Patto della Società delle Nazioni che obbligava le potenze vincitrici a ridurre simultaneamente le loro forze armate. Diniz da Fonseca, giornalista e deputato cattolico portoghese, pubblica in una rivista viennese un interessante articolo sopra la situazione dei cattolici in Portogallo di fronte ai vecchi ed al nuovo regime. Egli descrive anzitutto la situazione del 1926, quando si iniziò la nuova èra. Il regime repubblicano del 1910 aveva avuto un carattere nettamente anticlericale: gli ordini religiosi vennero proibiti e i beni ecclesiastici confiscati. Le libertà religiose in genere rimasero teoreticamente in vigore ma in pratica vennero talmente limitate che nella maggior parte del paese parevano abolite. Come pretesto di questa persecuzione valeva l’assetto che la Chiesa avesse favorito il partito soccombente, cioè i monarchici. Ora è vero, nota l’autore, che molti cattolici erano partigiani del regime monarchico e che nella difesa dei sentimenti e delle libertà religiose vedevano la possibilità di una efficace propaganda contro il nuovo regime. Tuttavia la vera causa della persecuzione era l’ideologia massonica che era professata dai più attivi e più influenti personaggi del regime repubblicano. Nonostante però questa situazione, molti cattolici sostenevano che convenisse assolutamente togliere ai persecutori il loro pretesto politico. I principi cattolici dovevano prevalere sulla questione del regime e consigliare una collaborazione coi repubblicani. Questo movimento incontrò la più violenta resistenza presso i monarchici ma venne appoggiato dall’episcopato in una serie di manifestazioni e dalla stessa S. Sede nell’enciclica di Benedetto XV inviata il 18 dicembre 1919 al patriarca di Lisbona . Il collaborazionismo non ottenne successi importanti legislativi, appunto perché indebolito dalle resistenze monarchiche; esso riuscì tuttavia a moderare la persecuzione e a poco a poco a restituire ai cattolici in via di fatto le loro libertà tanto che buona parte delle leggi anticlericali rimasero lettera morta. Tale era la situazione nel momento del pronunciamento militare del 18 maggio 1926. I generali che lo diressero avevano dei fini di ricostruzione nazionale e parte di coloro che li sostennero vennero certo lusingati anche dalla speranza di restituire definitivamente alla Chiesa le sue libertà. E difatti i cattolici praticamente ritornarono nel pieno godimento di tutte le libertà che erano state loro prese, anche se nella legislazione le modificazioni furono insufficienti. Questa modesta riforma sul terreno che più interessava i cattolici provocò presso di loro una certa sorpresa e grande malcontento, tanto più che fra i membri del governo c’erano degli uomini noti per la loro attività cattolica. Il Diniz da Fonseca non crede però che le lagnanze fossero politicamente fondate perché se è vero che non vennero intraprese riforme radicali in senso cattolico, ciò dovette avvenire perché l’atmosfera non era favorevole nemmeno presso i difensori della dittatura, fra i quali non mancavano i vecchi pregiudizi. D’altro canto conveniva evitare di offrire pretesti ai politici decaduti che sottolineavano il carattere «clericale» della dittatura. Comunque, i cattolici poterono avere l’impressione che la nuova situazione politica non migliorasse la pratica libertà religiosa. Tanto più che parecchi sostenitori del regime si dichiaravano apertamente clericali. Ma in questo periodo a poco a poco attraverso la grande riforma finanziaria si fece largo la personalità del Salazar di cui erano noti i sentimenti cattolici. Dalle finanze il Salazar passò alle riforme sociali. Su quale ideale, si domanda l’autore, sono fondate queste riforme? Evidentemente non su un ideale puramente laico. In un discorso politico che fece sensazione, Salazar pretese perfino dai cattolici che si tenessero lontani come tali da ogni attività puramente politica e nello stesso discorso confermò l’interesse di mantenere in vigore nel Portogallo il principio della separazione della Chiesa dallo Stato, sempre però garantendo alla Chiesa le sue legittime libertà e prerogative. Ma se si segue attentamente il principio direttivo che anima le sue grandi leggi riformatrici, cioè le idee della nuova Costituzione, della Carta del lavoro, delle leggi corporative e amministrative e se si studiano le funzioni dello Stato e dell’autorità che in esse vengono circoscritte e regolate, si arriverà alla conclusione che niente di queste idee contraddice i principi della sociologia cristiana esposti nelle encicliche pontificie, che anzi questi principi hanno servito di guida al legislatore. Dollfuss dichiarò di mettere a base della Costituzione la Quadragesimo anno, ma ciò era stato fatto, senza dirlo, dal Salazar nella Costituzione approvata nel 1933. Dopo aver riportato in conferma di ciò alcune dichiarazioni dello stesso Salazar, l’autore conclude che nello stesso ritmo in cui lo spirito cristiano è penetrato nella Costituzione non è proceduta la cristianizzazione della vita sociale del Portogallo. Studiando questa situazione, converrebbe domandarsi «se i cattolici, dato il ritardo di tale rinnovamento, abbiano il diritto di lagnarsi dello Stato e delle sue insufficienti riforme, o se invece lo Stato e i circoli politici non possano lagnarsi dell’inazione dei cattolici che hanno colpa della scarsa efficacia delle misure legislative pur ispirate alla sociologia cristiana. Questi principi, infatti, influiscono in riguardo sociale più attraverso la coscienza dei cittadini che alla lettera della legge. Louis Le Fur, l’eminente autore di Grands problèmes du droit edel Précis de droit international public , della cui terza edizione G.G. nell’Osservatore Romano ha parlato con tanto elogio, pubblica nella Vie Intellectuelle un articolo sulla concezione cristiana dell’«ordine internazionale», che riassume e aggiorna in argomenti tutti gl’insegnamenti della Chiesa e dei pontefici. 