Ho conosciuto studenti universitari di tre generazioni. Il primo gruppo veniva dalla scuola dell’«Osservatore cattolico» di Milano . La parola d’ordine era allora: Scienza e fede. Bisognava dimostrare che si potevano coltivare le scienze e le lettere, pur frequentando la chiesa e mantenendosi ligi alla morale cattolica. La dimostrazione ad hominem era data quindi da giovani cattolici che si distinguessero come scrittori, professori, scienziati. Di quel tempo sono Meda , Molteni , Necchi , Arcari , Gemelli , Mauri , Micheli , per non parlare che del gruppo lombardo. Minoranza audace, essi insorgono contro il positivismo e l’anticlericalismo: si battono colla penna e colla parola, e anzitutto si fanno onore come giuristi, come letterati, come studiosi. Il loro esempio, talvolta la loro partecipazione diretta alle nostre riunioni, esercitarono un influsso notevole sul movimento cattolico trentino. Esempio di fede e di cattolicismo militante, ma anche d’italianità. Se questo contatto fosse venuto meno, si avrebbe forse avuto nel Trentino un movimento cristiano-sociale, di tipo viennese, tradotto in italiano; ma non quel tipo specificamente trentino, nato appunto dalla fusione di due elementi. La prova è data dal colore del movimento, goriziano. Ma opera d’italianità venne fatta più ancora in altro senso. Gli scarsi ospiti che capitavano nel Trentino dal Regno, nelle occasioni solenni di pubbliche manifestazioni, non arrivavano mai a toccare il cuore delle masse rurali, sia perché essendo emissari sospettati d’irredentismo, non potevano mescolarsi alle folle, senza provocare l’intervento della polizia, sia perché notoriamente massoni o anticlericali. Il popolo credente diffidava di quest’Italia ufficiale od ufficiosa che aveva applicate le leggi eversive, introdotto il matrimonio civile, creata la questione romana. I rappresentanti del movimento cattolico invece entravano per la porta spalancata della fede comune e così, in un solo entusiasmo il binomio «religione e patria» venne naturalmente e a poco a poco a significare «religione e Italia». I giovani, gl’intellettuali lo dicevano esplicitamente e nei convegni studenteschi sorse in quell’epoca il motto: Cattolici ed italiani! Le masse andavano più a rilento, ma lo stesso effetto non poteva mancare. L’Italia di quei magnifici giovani – diceva la gente – era dunque un’Italia, ove i cattolici potevano vivere, svilupparsi, combattere e vincere! Le leggi anticattoliche si sarebbero potute riformare, col Papa ci si sarebbe potuti riconciliare, l’accentramento si sarebbe potuto ridurre a proporzioni tollerabili colle autonomie locali. Insomma bastava lavorare, mettersi in linea anche noi cogli altri cattolici italiani, per creare un’Italia più bella, più sana, più corrispondente ai nostri ideali. Quest’influsso lombardo (e dico lombardo senza escludere altri amici del Veneto e della Toscana) ebbe la fortuna di convergere con una spinta nordica, colla reazione cioè provocata dal nazionalismo germanico. Non bisogna dimenticare che le «Unioni cattoliche universitarie» di Vienna e d’Innsbruck parteciparono ufficialmente e attivamente alla campagna per l’università italiana, che il rappresentante cattolico nel comitato centrale di agitazione s’impegnò pubblicamente a secondare l’azione «fino alle ultime logiche conseguenze», dichiarazione d’irredentismo militante che fu allora accettata e registrata dagli anticlericali più sospettosi; che nei «fatti d’Innsbruck» i cattolici si batterono a fianco dei loro colleghi liberali e socialisti, e condivisero con loro il carcere e le pene disciplinari. Ed ecco che l’atteggiamento combattivo dei trentini ebbe a sua volta un contraccolpo sugli universitari cattolici in genere e divenne argomento apologetico per dimostrare il proprio patriottismo. L’unico grande giornale italiano che pubblicò nel 1904 le «mie prigioni», degli studenti enipontani, fu il «Momento» di Torino, diretto allora da Angelo Mauri, il quale come amico e collega del Lorenzoni , professore ad Innsbuck, si era anche premurosamente interessato alla loro sorte . Le campagne universitarie ebbero inoltre il merito di destare in tutta l’Italia l’interessamento per la questione linguistica, ossia per la questione nazionale in senso lato. Sulla questione territoriale, cioè se fosse o meno di prossima attualità e solubilità il problema dell’«iniquo confine», le opinioni potevano divergere. Vi era chi, nel culto delle antiche tradizioni garibaldine e mazziniane, sperava di poter forzare la mano alla storia, affidando all’iniziativa ed alla propaganda degl’irredenti stessi il capovolgimento della situazione politica, che allora voleva dire la Triplice; e questi erano gli attivisti, i sempre pronti. Ma ve n’erano altri, i quali pensavano che la questione delle Terre irredente non si sarebbe potuta risolvere che assieme a quelle più vaste del generale squilibrio europeo, e costoro, senza essere nell’animo meno italiani degli altri, ritenevano che convenisse frattanto tenere unito il popolo intorno ad un programma di difesa etnica e linguistica contro l’avanzata del pangermanesimo. Come paiono lontane ora le lotte comunali e scolastiche, combattute perché Folgaria e Lavarone non cadessero in preda del Volksbund ! Ora che il tricolore sventola incontrastato su tutte le nostre cime, il pensiero che intieri villaggi fossero in pericolo di diventar tedeschi, sembra assurdo; eppure era allora una triste realtà. Lo schieramento dei cattolici fu in quei frangenti decisivo, l’atteggiamento del vescovo e del clero arrestò la pressione nordica. Il Trentino fu conservato compattamente italiano di lingua e di cuore. La manifestazione più clamorosa di questa campagna fu il noto telegramma di Mons. Endrici al convegno annuale di Levico (1912) , telegramma e congresso che misero in allarme tutta la tedescheria da Bolzano a Monaco. In quel congresso i fucini erano rappresentati dalla seconda generazione di mia conoscenza. La parlata toscana di Mario Augusto Martini , presidente federale, già allora brillante conferenziere, scrittore colto e profondo di questioni sociali, fu la nota squillante del nostro convegno. Martini era il rappresentante tipico di quella tendenza che si poteva chiamare sociale in senso più specifico, e risaliva al grande Toniolo. In quest’incontri i trentini portavano l’esperimento in atto, gli altri la dottrina sociale e la formulazione giuridica. Democrazia cristiana! Qual ansia di rinnovamento, che sete di giustizia, quanto fiorire di speranze, quali e quante energie fattive e ricostruttive! Non si dica che il dinamismo fu inventato dopo la guerra; esso è nuovo solo per l’irrequietudine spirituale che lascia negli animi, appunto perché talvolta rassomiglia ad un’elica che gira nel vuoto. Ma allora i piani più audaci sembravano realtà facilmente raggiungibili. Trasformare la società secondo giustizia, accompagnare l’inevitabile ascensione degli umili: amare, amare e soprattutto amare; amare i bisognosi e gli operosi, secondo il Vangelo, amare gli avversari per guadagnarli, e non aver sonno né pace, e prodigarsi fino all’esaurimento, purché l’opera fosse almeno iniziata, se non compiuta. L’opera pratica dei trentini, che gli ospiti fucini ammiravano, si concretava laboriosamente in cooperative, casse rurali, casse ammalati, sindacati e corporazioni e piccoli consorzi industriali. La nostra passione era di creare una cellula sociale autonoma, di educare i nostri contadini a reggersi da sé, a presieder un’amministrazione ed un comune, a dirigere un’impresa sociale. A mano a mano che l’egoismo individuale veniva superato, a mano a mano che il solidarismo otteneva una nuova vittoria, pareva che la personalità nostra si dilatasse. Si diceva già allora che l’attività sociale rappresentasse anche un pericolo di dissipazione e di svuotamento interiore: ed era vero. Parecchi che si lasciarono prendere dal turbine, senza essersi prima saldata intorno una armatura spirituale sufficiente, vennero meno, e molti altri riuscirono meno efficaci di quello che promettevano. Ma il pericolo si era scoperto subito, e già s’intendeva correre ai ripari. Alle settimane sociali s’intrecciarono gli esercizi di Mons. Pini : la direttiva, quando scoppiò la guerra, era appunto d’intensificare l’educazione individuale nelle opere dello spirito, della carità e dell’apostolato. Non vi è quindi soluzione di continuità fra la seconda e la terza generazione. Non ve ne dovrebb’essere! La morale professionale, l’attività in favore delle missioni sono integrazioni armoniche dello stesso programma. La formazione religiosa è essenziale, ma se non è accompagnata dalla dottrina delle applicazioni caritative, nei cimenti della vita si rivelerà insufficiente. Quando entrò in lizza la nostra generazione, gli uomini anziani venivano dall’antica «Gioventù cattolica», fondata sotto Pio IX . Con questi uomini bisognò fare un esperimento duplice e contraddittorio. Se arrivavano ad afferrare l’esigenza sociale del momento, ne potevate fare le colonne più forti e più sicure del nuovo edificio, perché la loro morale era integra, la loro coscienza illuminata; ma, tanto a tanto, non l’afferravano, essi praticanti di tre cotte, avversavano con insuperabile ostinazione le direttive del vescovo e del papa. Una delle ragioni per cui il movimento cattolico-sociale arrivò tardi, fu appunto la refrattarietà di questi elementi, individualmente però così preziosi e stimabili. Con ciò non presumo ricostruire situazioni bene o male superate. La civiltà umana progredisce a spirale, ma i giovani hanno bisogno di credere che marciano sempre in avanti, per vie non tentate mai. L’«Ordre nouveau» è un’esigenza dello spirito giovanile. Abbiatelo, cercatelo quindi quest’ordine che integra il vostro orizzonte e disegna nella fantasia la parabola ascendente della vostra giovane vita. Ma cercatelo e trovatelo applicando i principi della filosofia cattolica e ispirandovi alle Dottrine fondamentali del Vangelo. Nel vostro spirito non esistano compartimenti stagni, che funzionino alternativamente ma sia esso un’unica dimora, nella quale domini sovrano l’amore, la carità di Cristo. 