Ripensando alle ore di angoscia che Vienna ha di nuovo vissuto e risalendo alle origini della sua ultima vicenda , scopriamo ch’esse non sono così remote, come potrebbe credere l’odierna gioventù, abituata a dare alle idee, che l’agitano, quasi una derivazione mistica ed esoterica. Verso il 1890 comparvero sulla scena politica Lueger , Schoenerer , Vergani , Pattai , Schneider, Psenner , Liechtenstein , i quali strinsero un patto di alleanza per combattere il liberalismo economico-politico e l’ebraismo. Gli alleati si chiamarono i «Cristiani Uniti» (Vereinigte Christen) e i nemici comuni venivano designati nell’aspra propaganda col nomignolo dispregiativo di Judaeoliberalen. Le varie correnti non si fusero in un blocco ideologico compatto; anzi poco dopo Schoenerer, il pantedesco, al suo radicale antisemitismo aggiunse l’odio contro Roma . La sua parola d’ordine «Los von Juda» e «Los von Rom» risuonò nelle città provinciali delle due Austrie e portata in trionfo da Wolf ebbe eco e successo specialmente tra i tedeschi, in qualche parte anche protestanti, della Boemia. Carlo Lueger invece, il principe Luigi Liechtenstein e lo Psenner temperarono ben presto il loro antisemitismo colla dottrina cristiana e a grado a grado, dispiegando la bandiera cristiano-sociale, considerarono l’antisemitismo solo come una politica necessaria di difesa economica, imposta dalle condizioni ambientali del momento, mentre l’opera di ricostruzione positiva e duratura doveva essere la riforma sociale cristiana, a Vienna insegnata e propugnata dal loro comune maestro, il Vogelsang . Su questa linea a poco a poco vennero portati anche gli altri come il Vergani, ch’era un protestante e pubblicava il primo quotidiano popolare antisemita, il Deutsches Volksblatt, e gli altri due. Il cristianesimo ammansiva codesti feroci antisemiti: caratteristica anzitutto fu la evoluzione dell’industriale Schneider che nei primi anni tuonava contro gli Ebrei nello stile che usa oggidì lo Streicher a Norimberga, ma che poi fu condotto a dedicare la sua opera e la sua eloquenza alla riforma corporativa e alla riorganizzazione delle arti e mestieri secondo l’ideale cristiano. Ma quest’ideale cristiano era forse localizzato a Vienna e sprizzava, come oggi si vanta di altri ideali, dalla terra natia, promanava dal sangue della razza in misteriosa fermentazione? Tutt’altro! I viennesi si accorsero presto che quest’ideale alimentava la sua fiamma anche in altri paesi. A Vienna aveva stretto amicizie e presi contatti il marchese La Tour du Pin, addetto militare all’ambasciata francese e il conte Francesco Kuefstein , discepolo e amico del Vogelsang aveva sposato una patrizia romana. Attraverso questi canali le correnti cattolico-sociali di Parigi e di Roma si scambiarono forza e direttive: nacque l’Unione di Friburgo, i cui lavori ebbero la loro più ambita sanzione nella Rerum Novarum. Ecco come il movimento cristiano-sociale austriaco, alimentato alle origini dalla reazione antisemita, puntò verso la meta d’una nuova palingenesi sociale. Roma, la cattolicità, lo aveva salvato e universalizzato. Gli altri si sprofondarono invece sempre più nella carraia opposta. Alla svolta del secolo le forze universitarie austriache trovarono il loro maestro dottrianario in Houston Stewart Chamberlain, un razzista tedesco di derivazione anglosassone, scolaro di Nietzsche e e di Wagner. Il suo famoso libro «Le basi del sec. XX» divenne la bibbia dei circoli pantedeschi. Il movimento Los von Rom und Los von Jerusalem aveva trovato la sua dottrina che lo ricongiungeva da una parte al luteranesimo, dall’altra al paganesimo razzista che sboccherà nel Tramonto dell’occidente dello Spängler e nel Nuovo pagano tedesco in lotta contro cristianesimo e giudaismo di Alfonso Steiger . Certo un’immensa tragica avventura, la guerra mondiale, parve spezzare ogni legame tra le due età e le due generazioni. Ma non fu vero! La guerra accelerò ed esasperò fino al parossismo l’evoluzione, ma non la mutò. A Vienna raccolse le prime impressioni anche il giovane Adolfo Hitler, che fu nei suoi anni giovanili un antisemita, un pantedesco austriaco . È vero che più tardi ammaestrato dall’esperienza e coll’animo proteso verso la unità del suo popolo, che vorrà lanciare contro Versailles, ispirerà la sua campagna soltanto al «Los von Juda», rinnegando anzi espressamente nel suo Mein Kampf il «Los von Rom»; ma sembra che una logica interiore, contro il suo stesso dichiarato proposito, abbia spinto il suo movimento a cozzare contro Roma, benché egli stesso abbia in Roma concluso un accordo di collaborazione. Accanto a lui altri uomini incaricati ufficialmente di preoccuparsi della formazione del popolo tedesco, riprenderanno in esame la parola d’ordine dello Schoenerer e di Houston Chamberlain e troveranno nella coppia Ludendorff alleati formidabili. Questo capo della Germania in guerra, questo commilitone di Hitler nella marcia di Monaco, passò i suoi ultimi anni a forgiare armi e a studiare i piani di battaglia contro gli Ebrei e contro i Gesuiti, contro il cosmopolitismo semita e contro l’universalismo cattolico, accusati di voler ammosciare e imbastardire la forza primigenia della pura razza germanica. Los von Rom, dunque e Los von Juda. Bisogna salvare da questi due pericoli quella che nell’ultimo discorso il Führer chiamava «Blutsubstanz» (sostanza del sangue) del popolo tedesco. Quand’è così, non ci venite a dire che si tratta solo di frontiere «politicogiuridiche». La frontiera che si difende a Vienna è una frontiera di idee, di aspirazioni, di Weltanschauung, per usare la parola tedesca. Ci auguriamo anzi sinceramente che essa, in base anche al componimento recentemente concluso , non possa essere che lotta d’idee, condotta colle sole armi dello spirito. Voi che scendete in campo per il trionfo della razza avete per arena l’Europa e potete scegliere l’avversario in tutte le parti del mondo. Lasciate dunque che la piccola Austria continui la sua esperienza cui l’ha destinata la storia della sua civiltà. Anche a Vienna si segue sempre il filone, messo in luce cinquant’anni fa. Il partito cristiano-sociale è scomparso per le esigenze d’un regime autoritario imposto dalle circostanze, ma l’idea vive e s’incarna. Si vuol costruire, secondo il testamento di Dollfuss, sulla Quadragesimo anno. Ciò non è naturalmente per quanto riguarda il regime, perché le encicliche non forniscono abbozzi di statuto politico; ma ciò vuol essere per quanto riguarda le direttive e le riforme sociali: autorità temperata da libertà, controllo statale temperato da autonomia corporativa, nazionalismo equilibrato dall’universalismo cattolico, gioventù educata ad una missione storica, che ha trovato la sua formula definitiva in un libro di Schuschnigg , ove l’epopea degli avi appare come una crociata. Non è un caso che in questi giorni i primi ad accorrere come alle supreme difese fossero gli operai cristiano-sociali, organizzati dal vecchio Kunschak . Negli anni della ascensione cristiano-sociale il Kunschak faceva l’apprendista sellaio e dopo aver faticato tutto il giorno veniva ad alimentare la fiamma dell’idea presso il focolare dei capi ora scomparsi: poi crebbe e fu egli stesso un capo, un tenace apostolo di quella riforma cristiano-sociale ch’egli cerca anche oggi di attuare al di là e al di sopra di ogni regime: prototipo di quella massa operaia cristiano-sociale che, attraversando colla sua fede un mondo politico, ingombro di rovine, continua a sperare e a preparare la risurrezione sociale. «Non siete sorpresi anche voi, signore e signori, – così concludeva recentemente una sua conferenza l’eloquente rettore dell’università cattolica di Tolosa, mons. Bruno de Solages – della stupefacente allegrezza che dopo la guerra si è impadronita della vecchia Chiesa del nostro paese? Essa toccherà ben presto i 19 secoli, e si direbbe che non abbia più di 19 anni. Tutto sembra andar male, e non saranno le statistiche che possano contraddire a tale affermazione: meno cattolici, meno sacerdoti, povertà, disordine all’interno del paese, irrequietudine all’esterno, una civiltà della quale ci si può chiedere, se non sia alla vigilia della catastrofe. E tuttavia non c’è da sorprendersi che trattandosi di un’opera spirituale l’imponderabile giuochi sì gran parte … Il fatto è che mai da tanti anni e forse da secoli è passato attraverso la Chiesa di Francia tale brivido di speranza, tale dinamismo che va dal jociste al professore universitario, dal piccolo curato di campagna al cardinale di Parigi ed al giovane primate della Gallia. La Chiesa si sente più leggera e come rigonfia della grazia divina ottenuta dalle generazioni precedenti che hanno sofferto la persecuzione. Essa comprende in una misura forse come non mai nel tempo passato, perché si tratta d’una conoscenza sperimentale e non più solamente di una conoscenza teoretica, che la sua forza sta nel suo atteggiamento spirituale e che il maggior servizio che essa possa rendere al cattolicismo, e per riflesso alla politica, è di rimanere così, distaccata dalle ricchezze, dal potere, dai partiti e più che possibile al di fuori del temporale per poterlo meglio animare del suo spirito…». Si potrebbe anche aggiungere che questa liberazione della Chiesa di Francia è dovuta in prima linea all’eroica decisione di un santo pontefice che respingendo gl’insidiosi accomodamenti proposti nel momento della separazione proclamò in S. Pietro: Meglio la povertà che la servitù. Il deputato cattolico Le Cour Grandmaison, che siede alla destra della Camera francese ed è vicepresidente della Fédération National Catholique, ha preso la parola nella discussione generale sullo statuto del lavoro. Meritano di essere segnalati i seguenti periodi: «I diversi regimi si caratterizzano per lo scopo che assegnano all’attività economica. Il regime liberale non gli assegna che il profitto – arricchitevi! – Fu questa la consegna che venne seguita e il risultato per l’operaio è la disoccupazione, per il contadino la diserzione dei campi, per il risparmio la rovina, tutto questo per profitto di pochi che del resto vengono alla loro volta spogliati dalla crisi. La stessa esperienza dunque condanna il regime liberale». «Le altre dottrine economiche hanno per comune carattere quello di mettere la produzione al servizio dell’uomo. Tra esse figurano tanto marxismo che cattolicismo. Infatti sullo scopo siamo d’accordo, ma siamo irriducibilmente divisi dalla diversa concezione dell’uomo. Tuttavia studiando il problema come cattolico potrei mostrare che vi possono essere delle basi d’accordo più larghe di quelle che generalmente si supponga». «Noi diciamo che bisogna lavorare per vivere, ma prendendo la parola vivere nel senso più ricco, cioè vita del corpo, dello spirito e del cuore, vita individuale ma anche vita famigliare e sociale; vita collettiva, ma anche vita personale. Vivere è per l’uomo il mezzo di sviluppare la sua personalità ed è per questo che noi mettiamo la libertà alla base di ogni organizzazione del lavoro. Noi non intendiamo con ciò di ritornare al liberalismo che sotto la maschera ingannevole della libertà ha asservito l’uomo all’uomo e il lavoro al denaro. In un mondo di naturale ineguaglianza, bisogna sempre ricordarsi delle parole di Lacordaire: fra il forte e il debole è la libertà che opprime, è la legge che affranca». L’oratore, esaminando lo sviluppo del sindacalismo, trova che esso è la conseguenza legittima e naturale degli eccessi del liberalismo; ma, comunque, non si tratta di ritornare indietro; bisogna invece coronare l’opera costituendo una rappresentanza degli interessi nella officina, nella professione e nella collettività. Tuttavia sarebbe inutile organizzare la professione, se nello stesso tempo non la si emancipa dal giogo dell’oro. Il mondo del lavoro in tutti i gradi della gerarchia è esasperato perché si vede alla mercé dell’arbitrio, dell’ignoranza, della cupidigia dei detentori anonimi e irresponsabili del capitale. L’oratore rivolge quindi un appello ai vari settori della Camera perché si uniscano onde attuare queste riforme di struttura che dimostreranno agli operai essere possibile di migliorare definitivamente la loro sorte facendo economia d’una rivoluzione. È la seconda volta che la voce di destra trova applausi su vari settori e lascia i comunisti in qualche imbarazzo, che essi dissimulano sotto un sorriso d’incredulità. Quanto siamo lontani oramai dal liberalismo manchesteriano! Ecco una nuova conferma nelle seguenti parole di Chautemps, rappresentante della borghesia radicale dominante. In uno dei suoi discorsi durante la discussione gli venne fatto di dire: «Dopo tanti sforzi per comporre i conflitti e migliorare la condizione operaia, è sconfortante constatare l’incomprensione e la collera di coloro ai quali consacriamo i nostri sforzi. Ma se ci si lasciasse prendere dallo scoraggiamento, se si volesse ritornare a questa pretesa libertà che dei ciechi reclamano con una stoltezza aggressiva e che non sarebbe che una forma barbara dei rapporti umani basati sulla brutalità e l’ingiustizia della legge del più forte, a quali eccessi si potrebbe arrivare?». Uno dei progetti del governo, quello cioè sull’arbitrato, ha passato oramai la trafila della Camera e verrà ora discusso al Senato. Qui si riprenderà con maggior speranza di riuscita la proposta dei sindacati cristiani di introdurre la rappresentanza proporzionale di tutti i sindacati nelle commissioni di conciliazione, non riconoscendo così il monopolio della Confederazione del lavoro socialista. È notevole intanto che anche il ministro ex socialista Marcello Déat propugna nel Homme Libre la formula: il sindacato libero nella professione organizzata. Chi l’avrebbe detto ad Alberto de Mun, a La Tour du Pin ed ai loro compagni nei primi circoli di studi sociali, che tale formula hanno elaborato e sostenuto cinquanta anni fa!? Si deve ammirare la situazione della stampa cattolica nel Belgio, ove su 64 quotidiani, i cattolici ne posseggono circa la metà. Ma d’altro canto non si può fare a meno di deplorare la dispersione delle forze, quando si pensa alla molteplicità e all’improvvisazione di parecchie imprese giornalistiche. A lungo andare la fioritura lussureggiante non assumerà l’aspetto della vigna di Renzo? All’Esposizione internazionale della stampa il Belgio era presente con trenta quotidiani cattolici, ma ancora durante la mostra essi erano cresciuti già a trentadue, perché accanto al cattolico fiammingo Standaard venne fondato il De Currant e per i democratici cristiani si aggiunse agli altri La Cité Nouvelle, diretta dall’on. Bodart . Senonché di questi giorni si annunzia che il Bodart per disaccordi col comitato di redazione della Cité Nouvelle ne è uscito ed ha immediatamente fondato un altro quotidiano dal titolo La Justice Sociale. Bel titolo, che ricorda il Pottier , ma il male è che queste scissioni giornalistiche corrispondono ad uno stato di crisi spesso fomentato e certo sempre inasprito dalla questione linguistica. Chi ne soffre è specialmente l’organizzazione dei cattolici. Il blocco cattolico composto di un partito fiammingo ed uno vallone e di altre rappresentanze delle zone miste, non si diffonde e non si consolida specialmente in queste ultime regioni, appunto per le difficoltà nazionali. Mentre i socialisti riescono più facilmente a tenere assieme il loro partito, non si può dire che gli sforzi dei cattolici per ricostituire l’antica unità, siano ancora coronati dal successo completo. La luminosa longevità del pontefice ricorda alla rivista America altri ecclesiastici ottuagenari in piena freschezza di spirito. Il card. Newman (18011890) scrisse a 82 anni uno dei suoi più sottili articoli sull’interpretazione della S. Scrittura; il vescovo Ullathorne arrivò a 83 anni e si dice che avesse il carisma di comunicare la longevità imponendo le mani, perché molti sacerdoti da lui consacrati passarono anche essi gli 80. Il card. Manning (18081892) intervenne nel famoso sciopero dei dockers a 82 anni, e che dire delle famose encicliche di Leone XIII scritte fra i suoi ottanta e i novanta? … A Londra il p. Thurston S.J. sull’ottantina, raccoglie ancora al British Museum il materiale per le sue polemiche. 