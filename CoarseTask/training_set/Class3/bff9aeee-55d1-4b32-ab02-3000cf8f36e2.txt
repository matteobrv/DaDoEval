I cattolici di tutte le nazioni prendono parte all’appassionante dibattito sul problema della pace e della guerra. Come sempre tra i più preparati alle discussioni di attualità sono i cattolici francesi. Già prima della guerra europea il libro del Vanderpole sui «cattolici e la guerra» aveva offerto un prezioso contributo alla pace cristiana. Negli anni più recenti un’interessante miscellanea sotto il titolo «Les Catholiques en face de la guerre» e la pubblicazione fatta nel 1932 nei Documents de la Vie Intellectuelle del parere di alcuni professori dell’Università di Friburgo (Svizzera) avevano data nuova esca alle discussioni. Ma importante fu sopra tutto la Settimana sociale di Parigi (1928), dedicata alla carità come legge sociale. Maurice Blondel vi dissertò sulla «Patria e Umanità», fissando le direttive cattoliche in confronto dell’umanitarismo e del nazionalismo integrale; il prof. Bodin affrontando con larga visione il problema coloniale invocò «le partage des ressources terrestres entre les peuples»; Lucien Romier , ora direttore del Figaro trattò della carità e dell’imperialismo ed il noto giurista p. Delos presentò un magnifico lavoro sulla carità come legge della vita internazionale. Ancor oggi gli studi e le conclusioni della Settimana di Parigi possono servire di orientamento. Ma ecco in quest’anno a portare nuovi lumi un libro del p. Regout S.J. , prefazionato da Ives De la Brière: La doctrine de la guerre juste de S. Augustin à nous jours (Paris, 1935, Pedone). Questo volume riporta la dottrina dei padri, dei dottori della Chiesa e dei più illustri maestri medioevali, ed alimenta la speranza che i nostri tempi possano riprendere la tradizione più antica della Chiesa, propugnata anche dal cardinal Enrico di Susa nella sua «Somma» al capitolo «De tregua et pace» , per studiare le misure da prendersi collettivamente per la sicurezza della repubblica cristiana. Si può facilmente immaginare che sull’argomento, reso così palpitante dal conflitto italo-etiopico, abbiano preso la parola anche le riviste. Ce ne basterà ricordare due delle più lette: gli articoli di p. De La Brière e di altri negli Etudes e quelli di Folliet e Gandillac nella Vie Intellectuelle, specie a commento del discorso del papa alle infermiere. Accanto alla questione della guerra e della Società delle Nazioni, è il problema coloniale che fa capolino come i lettori di questa nostra rubrica avranno potuto giudicare dalla parziale riproduzione dell’articolo di Maurice de Gandillac . Conviene rilevare che di tale problema e di una più giusta ripartizione delle risorse e delle terre coloniali si preoccupano anche i cattolici inglesi, che pur sono particolarmente severi nel giudicare il presente conflitto. Si veda, fra tutti, l’articolo pubblicato dal p. Keating S. J. nella rivista Month, il quale dopo aver sposato il punto di vista inglese circa la guerra, propugna però la redistribuzione delle colonie, rilevando sulla fede dello stesso Times (10 agosto) che gl’inglesi possiedono ancora in Australia, nel Canadà ed in Africa dei vasti territori praticamente vuoti. Rigido e tagliente è fra gli altri organi cattolici inglesi il Catholic Herald, mentre il periodico di Chesterton rinfaccia ai pacifisti odierni i peccati dei padri. L’altra stampa, più ufficiosa, si preoccupa sopra tutto di difendere il Papa contro la campagna dei protestanti, che talvolta sotto lo stesso impulso della gerarchia anglicana, si è dimostrata particolarmente violenta. È lo stesso compito del resto che spetta alla stampa cattolica americana; America che in via di massima aderisce all’atteggiamento del Month, deve battersi in ogni numero contro periodici metodisti e protestanti, i quali rimproverano la gerarchia cattolica di scarso pacifismo. Il Commonwealth invece più riservato, preannunzia oramai che il conflitto italo-abissino non è che l’inizio di una grave crisi europea che finirà in una conflagrazione, dalla quale gli Stati Uniti vogliono assolutamente restar fuori. A proposito sempre del mondo anglosassone merita particolare rilievo l’allocuzione di mons. Hinsley , arcivescovo di Westminster, tenuta l’11 ottobre nella chiesa di S. Edoardo il confessore. Il discorso, pubblicato nel suo testo autorizzato dalla stampa cattolica inglese, è tutta una difesa dell’atteggiamento del Pontefice, del quale si mettono in rilievo i discorsi contro la guerra e per la pace. Mons. Hinsley si dice incalzato a parlare da pressioni di ogni specie, da lettere firmate ed anonime e da pubbliche sfide; ma egli ammonisce gli uditori a non divenire essi stessi guerrafondai per amore della pace, a non lasciarsi dominare dalla psicosi bellica «Keep yourselves free from the war-mind!». Caratteristica quest’apologia che deve occuparsi perfino delle campane; prima le campane di S. Pietro, poi quelle di Roma, poi quelle delle diocesi. Hanno suonato? Non hanno suonato? Che cosa dice il diritto canonico? Cose tutte ormai precisate fra alterazioni di ogni specie a servizio di ogni interesse. Gli scalmanati pretenderebbero anche che il Papa si rifiutasse di mandare i cappellani militari! A parte questi e molti altri spunti polemici l’allocuzione si preoccupa sopra tutto dei popoli di colore, della mentalità con cui potranno vedere la guerra, del contraccolpo sulle Missioni. Il discorso termina con un appello alla carità, come principio operante della solidarietà internazionale. I lettori dell’Osservatore Romano sanno del resto che gli attacchi contro il Pontefice non sono un monopolio inglese: la stampa internazionale del comunismo e dell’anticlericalismo gareggia in menzogne e in virulenza. Ma anche i gerarchi protestanti scendono in lizza. Lasciando stare l’arcivescovo anglicano di Canterbury che si ebbe la debita risposta e negli ultimi giorni rettificò alquanto il suo contegno, va ricordato il consiglio ecumenico dei protestanti di Svezia, il quale vuole che sia invitato il Papa a giudicare della guerra e a «dimostrarsi difensore della giustizia». La Reichspost di Vienna ha già risposto ad una simile pretesa e l’Osservatore Romano riproducendone l’articolo, ne ha convalidato l’argomentazione. «La benedizione – essa dice – che i sacerdoti e i vescovi d’Italia impartiscono ai soldati che partono per la guerra, non ha nulla da fare col giudizio sulle circostanze politiche della guerra. All’istesso modo come la madre cristiana benedice il figlio che parte verso regioni lontane e pericolose, la Chiesa dà ai suoi figli, che vanno in guerra, il viatico delle sue preghiere e dei suoi voti, per il corpo e per l’anima. Solo l’ignoranza o la mala volontà possono svisare questo fatto. È naturale che la Chiesa non può abbandonare il cristiano, proprio quando la Patria chiede da lui il massimo dei sacrifici, la vita stessa, e quando appunto egli ha il massimo bisogno di forza morale». La questione, come si sa, ha appassionato anche gl’intellettuali. Quelli di sinistra in Francia hanno pubblicato un manifesto intonato ad un pacifismo radicale. Ad esso hanno risposto con un altro manifesto, redatto forse da H. Massis , gl’intellettuali di destra. Tra questi si leggono alcuni nomi di scrittori cattolici, come H. Gheon , L. Bertrand , H. Bordeaux . Ma questo manifesto non è sembrato accettabile alla maggioranza degl’intellettuali cattolici. La rivista Sept rimproverava subito al manifesto di contraddire ai principi cristiani perché sembra ammettere l’ineguaglianza essenziale delle razze. Ed ecco uscire un terzo manifesto, quello dei cattolici, chiamiamoli così, di centro. Accanto a nomi illustri come Paul Claudel , François Mauriac, Francis Jammes , Jacques Maritain si leggono i nomi dei più noti professori universitari cattolici e di altre notabilità laiche ed ecclesiastiche tra le quali il vescovo di Troyes . Anche questo manifesto è, come gli altri due, contrario a misure di guerra per difendere la pace. «La generalizzazione del conflitto sarebbe non solo una calamità per la civiltà e per il mondo intiero, ma un’altra iniquità riguardante questa volta i popoli che si troverebbero ingaggiati in questa tragedia». Il seguito del manifesto contiene un giudizio sull’opera colonizzatrice in genere, sulle colpe commesse nel passato, sulle speranze suscitate dal dopoguerra «nel momento che l’Europa cominciava a prendere meglio coscienza delle sue responsabilità riguardo ai popoli di colore, e alle condizioni di giustizia e di libertà verso le quali deve evolversi il regime di colonizzazione». Da questo punto di vista si giudica amaramente l’impresa abissina e si conclude: «Gli avvenimenti attuali dimostrano in una maniera terribilmente chiara che l’organismo di Ginevra non può essere veramente utile all’ordine del mondo che se i popoli e i governi vogliono sinceramente la giustizia e la pace. È questa volontà di giustizia e di pace assieme, che importa più che mai di riaffermare oggidì». Dobbiamo naturalmente rinunziare ad esaurire in questo numero la rassegna della stampa cattolica sul problema che travaglia ora la coscienza europea. Limitiamoci intanto a dire che in ogni nazione – salva l’adesione ai principi generali espressi dal Padre comune della cristianità – i cattolici assumono, com’è naturale, l’impronta del proprio ambiente e integrano il proprio giudizio con elementi nazionali e colla visione propria del loro paese. Così se nel Belgio e nei paesi della Piccola Intesa si è preoccupati anzitutto di Ginevra, in Austria si pensa all’amicizia coll’Italia, e in Italia la stampa cattolica condivide le ansie e le speranze degli italiani. La loro linea di condotta è indicata da mons. vescovo di Udine quando scrive: «Non è questo il momento né tocca a noi discutere le ragioni della guerra e della pace. Il nostro dovere di italiani e ancor più di cattolici (perché quando si tratta del dovere i cattolici non vogliono essere a nessuno secondi), il nostro dovere, diciamo, è di cooperare efficacemente per il successo delle nostre armi e il trionfo della nostra causa». E il cardinal Minoretti ha pubblicato ai parroci della città e diocesi di Genova una lettera nella quale si legge: «Non spetta a noi il dare giudizi, ma semplicemente l’accettare quanto viene ordinato dalle Autorità supreme dello Stato. A queste la responsabilità come la visione intiera della posizione. La guerra, come tutte le guerre, non è cosa amabile; ed il desiderio di pace è naturale, purché la pace sia pacifica ricognizione della giustizia. Noi desideriamo che la espansione coloniale non diventi guerra europea; e, a questo intento, ci asterremo da espressioni, da giudizi avventati, che possano inacerbire gli animi. Iddio guardi misericordioso sopra le Nazioni e riconduca la mutua fiducia, il mutuo amore ed il mutuo aiuto, onde si sentano strette ad un patto: amare la pace nella giustizia». 