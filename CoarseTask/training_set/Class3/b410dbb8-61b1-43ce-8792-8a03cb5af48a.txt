La nuova fase della politica internazionale comincia il 17 marzo con la presentazione del progetto Mac Donald alla conferenza del disarmo. Si tratta di un programma minimo iniziale che deferisce ad un comitato permanente l’incarico di elaborare entro il termine di 5 anni un programma massimo. Esso contiene alcuni elementi costitutivi del piano francese, quali l’introduzione di un controllo internazionale sugli armamenti, l’impegno d’una reciproca consultazione in caso di rottura della pace, l’eguaglianza della ferma breve, imposta a tutti gli stati continentali, colla trasformazione quindi della Reichswehr germanica , la proibizione del bombardamento aereo; riassume inoltre gli accordi già intervenuti per l’abolizione della guerra chimica e batteriologica. Ma la novità assoluta della proposta inglese è ch’essa, almeno per gli stati continentali, indica anche delle cifre concrete. Così, premesso che la durata di servizio non dovrebbe superare i 12 mesi, la Francia, la Germania, l’Italia e la Polonia avrebbero ciascuna un esercito di 200.000 uomini: alla Francia però e all’Italia si concederebbero rispettivamente altri 200 e altri 50 mila uomini per le loro colonie, la Romania avrebbe 150, la Cecoslovacchia 100, la Jugoslavia 100 mila uomini, il Belgio e la Spagna (con le colonie) 75 e 170 mila, l’Olanda 75, l’Ungheria 60 mila ecc. Per il futuro non si potranno fabbricare cannoni al di sopra di 105 mm né carri d’assalto al di sopra di 16 tonnellate. Delle artiglierie pesanti attuali si potranno conservare quelle fino a 155 mm le altre verranno gradualmente distrutte. Il disarmo navale si limiterebbe per ora ad assicurare l’adesione della Francia e dell’Italia al trattato di Londra che scade nel 1935. Gli aeroplani verrebbero ridotti a 500 per le potenze principali, a 200, 150, 100 per le minori, e nessuno dovrà pesare più di 3 tonnellate. Il piano Mac Donald fu argomento di una prima discussione generale a Ginevra, terminata con un voto di accettazione di massima e coll’impegno di riconvocarsi dopo Pasqua per iniziare senz’altro la discussione articolata. Si annunziano già molte aggiunte ed emendamenti sul modo di organizzare il controllo, d’individuare l’aggressore e procedere contro di esso, sugli effettivi, sul riarmamento della Germania, ecc., e i commenti della stampa fanno prevedere una trattazione laboriosa. Nel suo discorso a Ginevra Mac Donald aveva dichiarato anche che il suo piano presupponeva un’azione politica per disintossicare l’atmosfera internazionale. L’azione venne avviata col viaggio a Roma . Qui, dopo le conversazioni di Mac Donald e Simon con Mussolini, il pubblico venne sorpreso da un comunicato, il quale annunciava che il capo del governo italiano aveva preparato «un progetto d’intesa sulle principali questioni politiche destinato a realizzare la collaborazione delle quattro grandi potenze occidentali, allo scopo di assicurare, nello spirito del patto Kellog e della dichiarazione del “non ricorso alla forza” un lungo periodo di pace all’Europa e al mondo». Mentre parte dei giornali parlò subito della costituzione di una specie di direttorio europeo, per dirimere le grosse pregiudiziali della politica, i ministri inglesi si mostrarono molto premurosi nel rassicurare che nessuno intendeva d’imporre alcunché alle nazioni minori, e Mac Donald, rispondendo ai giornalisti, aggiunse che il duce aveva sottoposto alla discussione, un breve documento per indicare come le nazioni dovrebbero abbordare i grandi problemi generali. Dopo Roma, Parigi. Qui si manifestò subito la preoccupazione d’ingranare il progetto Mussolini nel meccanismo della Società delle nazioni, e nel comunicato sui colloqui franco-inglesi si rileva che i ministri francesi «hanno confermato il loro desiderio di una cooperazione costante tra le quattro grandi potenze europee, membri permanenti del consiglio della Società delle nazioni dans le cadre et dans l’esprit de la Société des Nations». Inglesi e francesi si separano promettendo di comunicarsi tra breve e reciprocamente gli emendamenti che intendono sottoporre a Mussolini. Ma già il 23 il premier inglese dà delle spiegazioni molto importanti alla Camera dei Comuni. Parlando anzitutto del suo piano, presentato a Ginevra, egli rileva l’importanza innovatrice dell’aver sottoposto all’assemblea cifre concrete, elaborate dai tecnici inglesi in base a calcoli attentissimi; nota che il piano non reca alla Germania la parità di trattamento, in principio già riconosciuta, ma un avviamento a tale parità; gli odierni avvenimenti, aggiunge Mac Donald con riferimento alla Germania, confermano la necessità di un tale periodo di transizione. Passando quindi alla proposta Mussolini, dichiara che il duce si è ispirato all’art. 19 del patto della Società delle nazioni il quale prevede che i trattati si possono rivedere. La cooperazione delle quattro potenze dovrà effettuarsi nel quadro della Società delle nazioni e avere una prima durata di dieci anni. «Il governo britannico riconosce di questo progetto i vantaggi per la pace e per l’amicizia internazionale ed è pronto ad elaborarne i particolari». «Particolari di che?» interrompe a questo punto Lloyd George . «Particolari del progetto, risponde Mac Donald, in maniera ch’esso non abbia solamente per oggetto generale la pace e per grande e quasi unico particolare la revisione dei trattati (and its big and almost only detail the revision of treaties»). Il maggior pericolo che possa correre la pace europea sta nella unilaterale disdetta dei trattati lanciata da uno dei firmatari, sotto l’impulso dell’inevitabile resurrezione del nazionalismo: Mussolini mira a prevenire tale pericolo. Senza un accomodamento, non si disarmerà, e chi respingesse d’emblée le proposte di Roma o chi ne abusasse a scopi egoistici assumerebbe una responsabilità immensa. Le dichiarazioni revisionistiche di Mac Donald suscitarono grande allarme negli stati della Piccola Intesa e della Polonia. La dichiarazione della piccola triplice respinge nettamente qualsiasi revisione e afferma che soltanto il porre il problema significa aggravare la situazione e difficoltare il disarmo. Nessun metro quadrato di territorio slovacco tornerà mai sotto i magiari, grida la stampa ceca. Non accetteremo mai nemmeno di discutere la revisione in altro foro che non sia l’assemblea della Società delle nazioni, dichiara l’organo ufficioso del governo polacco. Il trattato di Versailles restituì alla Polonia quell’accesso al mare che le fu tolto nel 1772 dalla Prussia. Il corridoio è abitato da polacchi, il porto è necessario ad una nazione di 30 milioni, con un aumento annuale di mezzo milione e un territorio più grande dell’Italia. Si vorrà rinnovare l’iniqua spartizione del 1772, 1792 e 1795 ? Con tali appassionati argomenti si reagisce sulla Vistola alle aspirazioni della Germania, della quale è noto che fa della riunione territoriale colla provincia di Koenigsberg , separata ora dal corridoio, una questione d’onore e di vita! Intanto a Parigi si pubblica il testo del patto Mussolini, quale uscì dalle conversazioni di Roma . La pubblicazione dovrebbe servire a calmare le preoccupazioni degli stati minori. L’art. II infatti, quello che riguarda la revisione, suona così: «Le quattro potenze confermano il principio della revisione dei trattati di pace, secondo le clausole del patto della Società delle Nazioni, nei casi ove si verificassero situazioni suscettibili di condurre ad un conflitto fra gli stati. Esse dichiarano nello stesso tempo che questo principio di revisione non può venir applicato che nel quadro della Società delle Nazioni, in uno spirito di mutua comprensione e di solidarietà degl’interessi reciproci». Di maggiore immediatezza appare piuttosto l’art. III, il quale – sempre secondo la pubblicazione non ufficiale di cui sopra – suona come segue: «La Francia, l’Inghilterra e l’Italia dichiarano che nel caso in cui la conferenza del disarmo non raggiungerà che risultati parziali, la eguaglianza di diritto riconosciuta alla Germania dovrà avere una portata effettiva e la Germania s’impegna a realizzare quest’eguaglianza per gradi che saranno fissati per accordi successivi da concludersi fra le quattro potenze per via diplomatica ordinaria. Le quattro potenze s’impegnano ad accordarsi nello stesso senso anche in riguardo dell’Austria, l’Ungheria e la Bulgaria». È qui contemplata la possibilità di un riarmamento graduale delle potenze vinte (riarmamento vuol dire sovrattutto artiglierie, tanks, aeroplani) che il piano Mac Donald non prevede e la Francia, a quanto pare, nettamente rifiuta? Intorno a quest’ossatura principale l’Inghilterra ha elaborato degli emendamenti e delle aggiunte, nel senso di allargare il campo dell’intesa: ma non si conoscono questi nuovi détails, come li chiamò Mac Donald, cosicché non si può dire se e in quanto l’allargamento importi diluizione. Appena ricevute le proposte inglesi, il gabinetto francese facendo un ulteriore passo avanti sulla via degli ampliamenti e delle modificazioni, fissò il suo atteggiamento. Non si conosce il testo del memorandum, ora spedito a Roma, ma le dichiarazioni di Daladier e Boncour alla Camera francese lasciano supporre che si tratti di un controprogetto, il quale, accettando in via di massima la collaborazione dei quattro, proposta da Mussolini, ne allarga il campo in modo che l’intesa riguardi non soltanto l’art. 19 del covenant (possibilità di revisione), ma in prima linea l’art. 10 (reciproco impegno di rispettare l’integrità territoriale) e l’art. 16 (sanzioni contro uno Stato che rompa il patto). È dunque sempre la sicurezza francese che fa capolino. I quattro dovrebbero in prima linea collaborare a difendere lo statu quo, fissato nei trattati, e solo nei casi estremi, i quali soltanto, secondo l’interpretazione francese, vengono contemplati dall’art. 19, parlare di revisione. D’altro canto ogni eventuale risoluzione dei quattro dovrebb’essere subordinata al meccanismo della Società delle nazioni, la cui assemblea (art. 3) «conosce di tutte le questioni che riguardano la pace del mondo»; e ne decide ad unanimità di voti. Il Gran Consiglio fascista ha ammonito che se si voleva servire la pace, bisognava che i punti essenziali della proposta Mussolini non venissero toccati. È impossibile ora ai non iniziati di sapere se il memorandum francese corrisponda in qualche modo all’esigenze affermate dal Gran Consiglio e sovrattutto se il controprogetto di Parigi sia in qualche misura conciliabile con quello iniziale di Mussolini. Le visite dei ministri germanici a Roma significano che il lavoro diplomatico continua. È probabile che ora debba precisare la posizione anche la Germania, la quale finora si è accontentata di appoggiare la proposta Mussolini. Ad ogni modo bisogna concludere col Times che quello che importa non è tanto il testo della convenzione e nemmeno che si arrivi o non si arrivi ad una convenzione scritta, quanto piuttosto che esista la seria volontà nelle quattro maggiori potenze di accordarsi per uno sforzo comune e che tale accordo in via di fatto, sia pure con fini limitati, venga anche raggiunto. L’iniziativa italo-inglese avrebbe già ottenuto un primo effetto apprezzabile, quando riuscisse ad impedire in Europa la costituzione di due blocchi, l’un contro l’altro armati. La parola d’ordine che domina ora in Germania è «gleichschalten», termine tecnico che vuol dire «adeguare», «ragguagliare». In base alla Gleichschaltungsgesetz , le rappresentanze dei vari partiti nelle diete regionali e nei comuni vengono adeguate ai risultati elettorali per il parlamento. Seguendo la stessa norma e sotto la duplice spinta del governo e del partito si trasformano anche le società economiche, i corpi sociali, gli enti morali, le società editrici: esempio caratteristico per quest’ultime il Berliner Tageblatt che, assieme a due altri giornali, viene abbandonato dalla ditta Mosse, per 100.000 marchi all’anno. La «Gleichschaltung» dovrebbe applicarsi perfino nell’organizzazione ecclesiastica protestante. In tale senso un congresso dei «cristiani tedeschi», – movimento religioso ad ispirazione nazionalsocialista – tenuto a Berlino pochi giorni fa, chiedeva il rinnovamento delle cariche ecclesiastiche e la fusione delle 29 «chiese», ora federate nella «lega evangelica», in un’unica Chiesa di stato . Vivaci critiche vennero mosse in questo congresso al superintendente generale del Brandemburgo dr. Dibelius, perché in una circolare ai suoi pastori dell’8 marzo aveva fatto rilevare che «il vangelo predica non l’odio, ma l’amore e riconosce non il prepotente, ma il peccatore giustificato». Per ora gli attuali superiori ecclesiastici, rilevata la necessità che la Chiesa sia autonoma, hanno risposto negativamente e hanno fatto appello al cancelliere, come colui che nel suo programma ha garantito la libertà delle «chiese». Il voto del Centro per i pieni poteri è stato biasimato dal D’Harcourt nella Croix , lodato invece dal Debate. L’organo del Centro renano risponde che, votando così, i centristi «intendevano esprimere il loro desiderio che venisse legalizzata la situazione, prodotta dalla frana rivoluzionaria». Faranno valere di caso in caso le loro obiezioni – aggiunge il giornale – ma non possono combattere pregiudizialmente un governo, voluto da 20 milioni di elettori. D’altro canto si è fondata di questi giorni, sotto l’egida di von Papen la «lega dei tedeschi cattolici Croce e aquila» che, al di fuori dei partiti, vuole promuovere l’idea conservativa cristiana. L’opera legislativa procede con un dinamismo travolgente. Una apposita legge trasforma il Reich da federale in uno Stato unitario, con decentramento amministrativo. Il presidente nomina 10 luogotenenti, i quali, alla loro volta, nominano i governi locali. Una prossima riforma sposterà verso il centro anche le sfere di competenza. La legge sulla burocrazia esclude dagl’impieghi funzionari d’origine semitica e autorizza il governo a dimettere impiegati «politicamente malfidi» e quanti «senza sufficiente preparazione» vennero assunti in ruolo dopo il 9 nov. 1918. I vescovi metropoliti di Colonia e Paderborn e il presule di Osnabrück in un pubblico manifesto e in considerazione dei tempi invitano i fedeli a speciali preghiere e, dopo aver dichiarato il loro leale patriottismo, invocano moderazione e carità specie verso i funzionari. «Essi pregano quel Dio, che nel suo immenso amore concesse il suo Figliuolo per la redenzione di tutti gli uomini, a tener lontano dal nostro popolo travagliato l’odio e la discordia, a restituirgli pace e unità, benessere e libertà, e il posto che gli compete tra le nazioni della terra». 