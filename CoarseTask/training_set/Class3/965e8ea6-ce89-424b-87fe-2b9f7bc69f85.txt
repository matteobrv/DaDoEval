Otto arcivescovi, dei quali due cardinali, e trentacinque vescovi della Spagna hanno diretto all’episcopato di tutto il mondo una lettera circolare per «far risplendere, circa la guerra civile spagnola, la verità offuscata per leggerezza o per malizia» . I vescovi ricordano anzitutto che, crollata la monarchia nel 1931, essi avevano accettata la repubblica e «si erano posti risolutamente a lato del potere costituito sforzandosi di collaborare per il maggiore bene comune e che, scoppiata la guerra civile, l’episcopato aveva lamentato il doloroso fatto, e fatti sforzi per alleviarne le tristi conseguenze. Allo scoppiare della guerra abbiamo lamentato più che mai il doloroso fatto; perch’essa è sempre un male gravissimo che molte volte non compensa un bene problematico, e perché la nostra missione è di riconciliazione e di pace. Fin dai suoi inizi abbiamo tenute le mani levate al cielo, perch’essa cessi e oggi ancora ripetiamo le parole di Pio XI: Noi invochiamo la pace, benediciamo la pace, preghiamo per la pace…». «La Chiesa non ha cercato questa guerra, e noi crediamo di doverla scagionare dall’accusa di “belligerante”, che i giornali stranieri hanno mosso alla Chiesa di Spagna. È vero che migliaia dei suoi figli, obbedendo ai dettami della loro coscienza e del loro patriottismo e sotto la loro personale responsabilità, si levarono in armi per salvare i principi di religione e giustizia cristiana…; ma chi l’accusa di aver provocato questa guerra e di non aver fatto quanto poteva per evitarla, non conosce o falsa la realtà». Se oggi l’episcopato prende la parola, è perché la guerra civile ha avuto un’«enorme ripercussione nell’ordine religioso». E parlando anzitutto delle cause della guerra intestina i vescovi additano come cause prossime la «temerarietà, gli errori, la malizia e codardia di coloro che avrebbero potuto evitarla governando con giustizia». E qui il documento ricorda le sommosse del 1934 in Catalogna e nelle Asturie; «le 411 chiese distrutte o profanate dal febbraio al giugno 1936; i 3000 attentati gravi di carattere politico-sociale commessi in tale periodo di tempo; le frodi elettorali del febbraio 1936 che, nonostante il mezzo milione di voti di maggioranza riportato dalle destre sulle sinistre, hanno dato a queste 118 deputati di maggioranza alle Cortes; il manifesto intervento nelle cose di Spagna del Komintern russo». Per tali premesse il documento afferma che il bene comune era talmente in pericolo da giustificare il diritto alla resistenza difensiva per mezzo della forza. Rileva inoltre che la sollevazione militare di Franco ebbe fin da principio la collaborazione del popolo sano e che con la distruzione di quanto era di Dio si produsse nella nazione un reazione di tipo religioso. Infine «qualora Franco non avesse fatto la rivoluzione sarebbero stati egualmente assassinati le migliaia di sacerdoti, perché è cosa documentata che nella rivoluzione preparata dal marxismo, la quale sarebbe scoppiata in tutto il Paese, se il movimento civico militare non l’avesse impedita in gran parte, era ordinato lo sterminio del clero cattolico al pari delle persone qualificate di destra». Stando così le cose «la Chiesa, nonostante il suo spirito di pace benché non abbia voluto la guerra né collaborato nella medesima, non poteva essere indifferente di fronte alla lotta, impedendoglielo la sua dottrina ed il suo spirito di conservazione e l’esperienza della Russia. Con ciò la Chiesa non si è resa tuttavia solidale con tutte le tendenze o intenzioni del movimento nazionale nelle sue origini, manifestazioni o finalità; ma oggi come oggi non vi è in Spagna speranza di riconquistare la giustizia e la pace ed i beni che da esse derivano all’infuori del movimento nazionale». Passando a valutare le due parti in causa, la circolare episcopale ricorda le 2000 chiese distrutte o profanate, i 6000 sacerdoti e i 300.000 borghesi uccisi e nega che dall’altra parte siano stati commessi orrori dello stesso genere, in tale misura e con tale sistema. Si sarà commesso qualche eccesso, ma «riprovando in nome della giustizia e della carità cristiana qualsiasi eccesso che sia stato commesso per errore o da gente subalterna, diciamo che questa accusa non risponde a verità ed affermiamo inoltre che vi è una distanza enorme fra i principi della giustizi della sua amministrazione e modo di applicarla fra l’una e l’altra parte. Diremo anzi che la giustizia del Fronte popolare è stata una terribile storia di vessazioni della giustizia medesima, contro uomini della società e contro Dio. Non può aversi giustizia quando si mette da parte Dio, principio di ogni giustizia. Uccidere per uccidere, distruggere per distruggere, depredare l’avversario non belligerante, ecco ciò che a ragione si può affermare degli uni, ma non può essere con giustizia imputato agli altri». Gettando poi uno sguardo al futuro, i vescovi si difendono dall’accusa di voler sottomettere la Spagna allo «statismo». «La guerra – essi dicono – non è stata ingaggiata per costituire un Estado autocrata sobra una nación humillada, ma perché risorga lo spirito nazionale colla potenza e la libertà cristiana dei tempi antichi. Confidiamo nella prudenza degli uomini di governo perché non cerchino modelli stranieri nella configurazione dello Stato spagnuolo futuro, ma tengano conto delle esigenze nazionali e della traiettoria segnata dai secoli passati. La vita è più forte dei programmi, e un governante prudente non imporrà un programma che violenti le forze intime della nazione. Saremmo i primi a lamentare che l’autocrazia irresponsabile di un parlamento, venisse sostituita da qualche cosa di più terribile, cioè da una dittatura “desarraigada de la nación”». Nella Nouvelle Revue Française, sotto il titolo De la guerre sainte Jacques Maritain , dopo un’escursione storica, piena d’interessanti rilievi, afferma che ai nostri tempi il proclamare la «guerra santa» sarebbe un anacronismo, e cita le parole di Pio XI ai pellegrini spagnuoli il 14 settembre 1936, quando il pontefice affermava che «la guerra è sempre, perfino nella meno triste delle ipotesi, cosa terribile e inumana! L’uomo che cerca l’uomo per ucciderlo, per ucciderne il numero maggiore possibile, per nuocere a lui e a ciò che gli appartiene con strumenti micidiali! Che dire poi – aggiungeva il Santo Padre – quando la guerra è tra fratelli?!» Ma per evitare la guerra, dice un altro scrittore che a tale argomento ha dedicato un volume assai istruttivo, bisogna credere alla pace. Questa fede deve costituire una grande rivoluzione morale, a compiere la quale sono chiamati specialmente i seguaci del Vangelo. La fede consiste nel credere che la guerra non è più legittima, perché cercando le soluzioni pacifiche, essa è evitabile; quindi non è necessaria, perché non è legittima e non è più fatale perché non è più necessaria. La guerra scoppia, perché pochi credono alla pace e i più pensano alla guerra. «Quando visitai la Spagna nel 1934, intesi dire da parecchie parti: Così non si può andare avanti, ci vuole il colpo di forza. A tali interlocutori risposi: Con questo stato d’animo avrete la guerra civile». Fatalmente tale convinzione si forma, quando una delle parti instaura un dominio di violenza e si accampa come in un paese nemico: una dominazione così fatta è come una guerra civile in potenza. Allora il colpo di forza si presenta colla suggestione di un rischio che può evitare conflitti più profondi e più duraturi; e chi lo tenta può credere di salvare la pace, cioè la tranquillità nell’ordine, ricorrendo appunto a misure di guerra. Nella rivista dei gesuiti Etudes, Luis Villalonga parla di Aguirre presidente del governo basco; egli ricorda l’assemblea di Pamplona del 1932 quando il capo dei nazionalisti baschi tentò di fare accettare ai rappresentanti delle destre e a quelli delle sinistre lo statuto dell’autonomia basca. In fondo, dice il Villalonga, né i sinistri né i destri volevano ingaggiarsi per questa via; ma i destri furono meno abili a nascondere i loro propositi e da quel giorno Aguirre cominciò ad accostarsi alle sinistre. «Si accusò Aguirre di essere massone, ma l’accusa non ha fondamento. Quando egli afferma le sue convinzioni di cattolico e di basco, quando egli professa il suo attaccamento alle direttive pontificie in materia politico-sociale, nessuno è più sincero di lui. Ma un proverbio spagnolo dice che a furia di frequentare gli arrabbiati si prende la rabbia. Ecco l’ordine della inverosimile situazione presente: i baschi nazionalisti, difensori del credo dei loro padri, appaiono oggidì agli occhi del mondo come gli amici dichiarati di coloro che incarnano per eccellenza la guerra a Dio ed alle tradizioni più sacre». Per questo, però, dice l’autore che è pure un avversario di Aguirre, non si può dire che egli sia diventato un frammassone. Oggidì ancora si può essere sicuri che se l’inviato russo si sedesse alla sua mensa, Aguirre farebbe sempre il segno della croce come se fosse in mezzo ai suoi. Allora come spiegare la sua alleanza per lo meno indiretta coi comunisti russi e gli estremisti più rossi della Spagna? «Mistero di una coscienza umana. È certo che il caso di coscienza di Aguirre prenderà posto nella storia accanto ad altri casi celebri: Francesco I re di Francia, alleato dei turchi – i bolscevichi di quei tempi – per combattere i cristiani; Filippo II il cattolico che fa marciare i suoi soldati contro il papa (e Carlo V il cui esercito profana le cose più sacre a Roma ), e proprio come quegli illustri predecessori trovarono dei moralisti e dei dottori per difendere le loro cause, così il sig. Aguirre, alleato dei rossi, afferma di aver avuto l’approvazione di sacerdoti che rimangono, come egli assicura, in comunione con Roma». A proposito di Aguirre e dei baschi, Gil Robles in una lettera al Tablet ricorda le trattative da lui condotte alle Cortes dopo le elezioni del 1933: «Il presidente del governo basco (col quale io avevo prima lottato insieme per la diffusione dei principi cattolici) mi disse allora che i baschi desideravano prima di tutto lo statuto d’autonomia, che le sinistre avevano a loro promesso, ma che essi preferivano stare colle destre. Cercai di esaminare il problema senza passione, facendo osservare ad Aguirre che le caratteristiche razziali dei baschi non davano loro il diritto di aspirare ad una autonomia confinante coll’indipendenza: che al disopra della differenza di razza bisognava mettere la comunanza di religione e di storia, i legami spirituali che, nel corso dei secoli, hanno formato l’unità nazionale, che i privilegi di cui i baschi avevano goduto trovavano il fondamento e la giustificazione non soltanto nelle caratteristiche sociali della regione, ma anche pei grandi servizi resi alla causa della nazionalità spagnola; che le destre erano disposte ad accordare alla “patria basca” un’ampia autonomia amministrativa, ma non mai un’autonomia politica che implicava una cessione di poteri sovrani appartenenti allo Stato; che le aspirazioni dei nazionali baschi che in effetto si opponevano all’unità della Spagna erano inammissibili. Non fu possibile giungere ad un accordo. Si ruppero le relazioni. Alcuni giorni più tardi Monzon mi disse che i nazionalisti, non aderendo ai loro desideri le destre, s’erano alleati colle sinistre». L’onorevole Alberto Blanchoin sotto il titolo «L’imbroglio catalano» pubblica una serie di articoli intorno ai partiti in lotta nella Catalogna. Egli ricorda che a Barcellona il movimento operaio più influente era quello degli anarchici organizzati politicamente nella Federazione anarchica iberica (F.A.J.) e sindacalmente nella Confederazione nazionale del lavoro (C.N.T.). Questo movimento che risale a Bakunin e al 1869 tende al comunismo libertario cioè ad una società di lavoratori organizzata in sindacati e in comuni. Gli anarchici ricorrono al terrorismo e il loro sindacalismo è estremamente violento. Tenuti in qualche freno dal governo di Companys fino allo scoppio dell’insurrezione militare, essi diventano padroni assoluti della strada quando ottengono in parte le armi dal governo e in parte se le conquistano assaltando le truppe e le caserme. Il partito comunista spagnolo, d’origine più recente, era nel 1931 molto debole. L’anno prima il suo capo Andrea Nin era stato espulso dalla Russia su un vagone-merci con moglie e bambini senza un soldo e senza un documento perché accusato d’aver adottato dopo il 1928 le idee dell’opposizione comunista. Rientrato in Spagna dopo la caduta di Primo de Rivera, vi fu arrestato e poi rilasciato e lavorò ad organizzare l’opposizione ispirata da Trotzky. Nel 1935 nacque così il partito operaio d’unificazione marxista, più brevemente P.O.U.M. Nel luglio 1936 il P.O.U.M. si batte a Barcellona a fianco degli anarchici e si conquista una certa posizione che è però sempre molto inferiore a quella degli anarchici. Più in qua verso destra, subito dopo la disfatta dei militari a Barcellona, sorge il partito socialista unificato di Catalogna P.S.U.C. che risulta dalla fusione della piccola frazione comunista ufficiale col partito socialista catalano, ma anche questo gruppo è ben lungi dall’avere la forza degli anarchici. Trova però un appoggio nell’Unione generale dei lavoratori (U.G.T.) di tendenza riformista, la quale dopo l’insurrezione militare improvvisamente ingrossa le sue file e fa la concorrenza alla Confederazione nazionale del lavoro, perché tutti gli artigiani e perfino i piccoli padroni, che devono pur avere una tessera, si iscrivono nella U.G.T. A questa si accosta anche la borghese «Esquerra Catalana» che trova nel movimento socialista e nello spirito organizzativo dei comunisti ufficiali un appoggio contro gli anarchici e il P.O.U.M. Quando si tratta di sciogliere o meglio di assorbire le milizie improvvisate, i borghesi di sinistra fanno leva sui socialisti e sui comunisti ufficiali contro gli anarchici e i trotzkisti. L’autore ritiene che nei primi tre mesi della guerra l’U.R.S.S. abbia fornito poche forze ai rossi spagnoli, perché nel blocco antifascista quei partiti che davano un certo affidamento alla Russia erano soverchiati dagli anarchici e dai «traditori trotzkisti». Ma quando l’U.R.S.S. ebbe l’impressione che il fronte di Madrid stesse per crollare, essa mandò copiosamente armi, munizioni e tecnici . Questo fatto diede gran credito al di per sé debole gruppo dei comunisti ufficiali e rinforzò il loro proposito di disarmare gli anarchici e metter da parte i trotzkisti. Ma di fronte al tentativo del disarmo gli anarchici di Barcellona si ribellano e nel maggio del 1937 Valenza deve spedire in Catalogna parecchie migliaia d’uomini per reprimere i comitati rivoluzionari di alcune località dominate dagli anarchici e difendere il governo di Companys. Alla fine gli anarchici perdono terreno e abbandonati da un gruppo della Confederazione generale del lavoro cedono di fronte a quello che essi chiamano «terrore bianco», «terrore bianco» che sarebbe esercitato dai socialisti, da Companys e dai comunisti ufficiali. Valenza manda generali a Barcellona e sul fronte di Aragona, ma la repressione che ha costato parecchie vittime umane, fa ora tornare alla ribalta Caballero il quale si oppone all’eliminazione degli anarchici. Questi, secondo il Blanchoin, non sono disarmati che in piccola parte e in realtà stanno in agguato, pronti a vendicare i loro morti. A Salamanca il generale Franco ha pubblicato il decreto N. 333, che emana lo statuto del «Fronte patriottico spagnolo». Esso avrà due categorie di affiliati, i militanti di diritto, cioè quelli che hanno combattuto per la causa prima del decreto, siano militari che civili, ai quali si aggiungeranno i benemeriti della causa per nomina del duce: «Caudillo». Nella seconda categoria sono gli aderenti che non hanno le prerogative dei militanti ma possono eventualmente aspirarvi. Il consiglio nazionale da 25 a 50 membri è nominato dal capo che lo convoca almeno una volta l’anno. Esso a sua volta costituirà una giunta politica di 12 membri. Il corrispondente di Salamanca del Times si consola rilevando che benché tale sistema si allontani dalla democrazia, esso non è tuttavia lo Stato totalitario a partito unico, ma piuttosto uno Stato autoritario di tipo austriaco. 