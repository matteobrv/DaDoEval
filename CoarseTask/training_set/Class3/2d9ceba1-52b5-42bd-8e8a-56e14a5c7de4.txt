Nelle considerazioni di fine d’anno gran parte ebbe l’avvenire della gioventù. «I paesi a governo autoritario, disse il maresciallo Pétain, hanno provveduto a disciplinare la scuola e il dopo scuola in modo da farne, in Italia, in Germania, e in Russia, il vivaio dello Stato futuro e la prosecuzione del regime. Il nostro sistema pedagogico persegue invece come scopo unico lo sviluppo dell’individuo, considerato come un fine a se stesso. Sotto i nostri occhi si svolgono i più grandi esperimenti di educazione statale che la storia conosca. Rassicuratevi, esclama qui il maresciallo francese, non è questa la forma d’educazione alla quale voglio condurvi. Per essere efficace il nostro sistema della nazione armata presuppone una politica di educazione nazionale. Di questa politica sono strumenti i maestri nelle scuole e possono essere veicoli tutti i mezzi di propaganda di cui dispone lo Stato, dalla stampa, al cinema e alla radio. La propaganda deve creare un’atmosfera di salubrità morale e diffondere la dottrina virile che esalta lo sforzo collettivo, l’interesse nazionale, le glorie e i destini della patria». «Il problema della Francia di domani, rincalza Wladimir D’Ormesson nel Temps, è solo in parte un problema di masse; in primo luogo è problema di capi». Anche Stanley Baldwin fa appello alle nuove generazioni perché salvaguardino le tradizioni nazionali. In una lettera alla Lega della Gioventù dell’Impero egli scrive: «Noi abbiamo intorno a noi l’esempio dei paesi in cui la forza ha soppresso le libertà, in cui il socialismo di Stato ha sommerso le imprese e le iniziative individuali, in cui il militarismo asservisce la pace e il paganesimo e l’ateismo prevalgono sull’ideale cristiano. In faccia a tali influenze bisogna che i giovani sentano la responsabilità d’insorgere per difendere le nostre tradizioni nazionali e i nostri principi, per proteggere la nostra costituzione democratica, per difendere le libertà e l’indipendenza dell’individuo contro tutte le forme di dominio dello Stato, per promuovere uno spirito di autentica devozione per il paese e la comunità dei cittadini e soprattutto per mantenere l’ideale spirituale che solo può ispirare e rialzare l’attività e il governo degli uomini». «Forse mai nella storia è accaduto, scrive il noto oratore gesuita P. Bichlmair nella Reichspost, che uno Stato muti dalla mattina alla sera la sua struttura e proclami di voler accettare le basi di un’enciclica papale. Ma che cosa vuol dire costruire uno Stato sulla Quadragesimo anno? Un’enciclica pontificia non è un manuale di consultazione per i compilatori di sistemi costituzionali o ordinamento sociali. Nemmeno la Quadragesimo anno costituisce una forma definita di un sistema politico sociale od economico; essa proclama invece una particolare direttiva, infonde un determinato spirito del quale devono penetrarsi le masse e i loro capi, delinea un supremo ideale sociale e morale, verso il quale tutti devono tendere. Quadragesimo anno è spirito, spirito è vita, e la vita non rappresenta mai qualche cosa di chiuso, di finito, di compiuto. Sarebbe grave illusione il credere che l’Austria di oggi sia già completamente edificata sulle basi della Quadragesimo anno, semplicemente perché possiede una costituzione corporativa. Senza fermarsi al fatto che anche tecnicamente non tutto corrisponde alle direttive dell’enciclica, importa soprattutto affermare che la Quadragesimo anno preconizza un nuovo spirito politico-sociale e politicoeconomico e che nello Stato austriaco la Quadragesimo anno si attuerà solo intanto in quanto dominerà col suo spirito sul popolo austriaco e sui suoi rappresentanti. Sarebbe ora che in pubblico si parlasse meno della Quadragesimo anno e si facesse invece di più per ravvivarne lo spirito in tutti gli strati dello Stato». Il compito più urgente è di preparare le generazioni venture anche con una propaganda bene organizzata. Il notevole discorso dell’americano segretario di Stato per l’agricoltura Wallace , tenuto nell’assemblea della World Alliance for International Friendship through the Churces è un appello alla coscienza, e precisamente alla coscienza dei ricchi. Nell’anno 1929, anno della catastrofe economica, 36.000 famiglie degli Stati Uniti toccarono il massimo del reddito, ossia guadagnarono complessivamente un importo eguale a quello guadagnato dagli 11 milioni di persone che ebbero la rendita minima. Questi 36.000 fortunati, che vennero così a trovarsi in cima alla piramide sociale, erano davvero 300 volte più benemeriti, 300 volte più capaci, 300 volte più intelligenti degli 11 milioni, che stanno alla base della costruzione sociale? Noi, dice il segretario, non rinunciamo ai principi della libertà economica; ma non si può negare che il libero gioco delle forze ha portato a differenze troppo grandi e che la nuova politica deve mirare ad indurre i ricchi a contribuire più largamente alla prosperità generale. È vero, in America alcuni uomini singoli hanno fatto cose grandiose per il bene pubblico, quali mai ne conobbe la storia: ma è mancata un’azione unitaria e collettiva delle classi ricche, un’azione che riconosca in pratica il principio che la ricchezza obbliga e che la religione non è cosa privata, ma deve applicarsi anche all’amministrazione e alla distribuzione della propria ricchezza. Son queste conclusioni di un temperato riformismo sociale che si ispirano ai dettami del cristianesimo. Ma prevarrà in America lo spirito del Wallace o quello che il giorno dopo in un’assemblea di industriali rivelava il dottor Iordan segretario della federazione industriale, quando chiedeva il pieno ritorno alla libertà, la liberazione da ogni inceppo e proponeva la disciplina del lavoro militare soltanto per i disoccupati? Il ministero francese si prepara ad attuare il secondo punto del suo programma, cioè quello delle riforme politiche. Nel primo periodo, Flandin, dopo aver proclamato il ritorno alla libertà economica, si vide costretto, sia pure, come egli affermò, per avviarsi proprio a questo stato normale di libertà, di far votare delle leggi estremamente interventiste, quale quella sul grano che costringe parte dei produttori a consegnarlo allo Stato perché lo denaturi e quella sul vino che oltre la distillazione obbligatoria prevede la proibizione di nuovi impianti viticoli e per poco non arriva a disporre lo sradicamento delle vigne esistenti. Vedremo ora a quali compromessi dovrà giungere il sistema liberale quando si tratta di disciplina pubblica e di libertà civile. Avversari di sinistra e di destra lo attendono in agguato: i socialisti per difendere le «libertà democratiche» e certe organizzazioni di destra per difendere unguibus et rostris l’esistenza delle leghe di combattimento. Quest’ultime, in una lettera aperta al presidente, gl’intimano di volgersi prima contro altri abusi che minacciano l’ordine pubblico, cioè gli scioperi dei pubblici servizi e le ribellioni dei funzionari. Così il progetto di legge contro le leghe armate reclama per compenso un progetto sullo statuto dei funzionari e sulla difesa dei servizi pubblici. Il compito non sarà facile, a tener conto delle minacce espresse dalle leghe nella citata lettera al presidente del consiglio: «Nous tenons à vous informer que chacun des groupements et ligues soussignés se transformera, si besoin est, en société secrète et agira avec les moyens particuliers des associations occultes». Così il metodo liberale potrà o non potrà riuscire, a seconda della volontà, della forza e dell’abilità degli uomini. La fatalità non esiste, risponde a questo proposito un collaboratore del giornale di Chesterton (G.K.’ S, 27 dicembre) all’accademico Luigi Madelin . Se Hindenburg non avesse licenziato Brüning e poi von Schleicher, per le loro riforme agrarie sociali che intaccavano gli interessi dei latifondisti prussiani, Hitler non avrebbe conquistato il governo, e forse la Germania avrebbe evitata l’esperienza hitleriana. «Quando gli avvenimenti sono compiuti, sorgono gli storici a provarvi che i tempi erano maturi e che quello che accadde, non sarebbe potuto accadere altrimenti. Questa è una facile filosofia post factum, la quale non avverte che se fosse mancato uno solo dei fattori concomitanti, gli avvenimenti avrebbero preso un’altra strada». Il 1935 viene proclamato in Spagna «el ano de la revisión». L’attuale blocco governativo cioè e in modo particolare l’Azione popolare spera di poter attuare entro quest’anno la nuova riforma della Costituzione spagnola. In un recente discorso Gil Robles ha dichiarato che i cattolici popolari insisteranno senza compromessi sulla radicale modificazione degli art. 26 e 48 dello Statuto (Scuola e congregazione), ma si adatteranno a riforme graduali per quanto riguarda il sistema politico e parlamentare. Il lungo discorso, che è una vigorosa polemica contro gli estremisti di destra, si può dire riassunto in un’intervista concessa dal capo dell’Azione popolare a Domenico Russo : «La funzione dello Stato, dice Gil Robles, secondo le concezioni mie e dei miei amici dell’Azione popolare, non può consistere nel sostituirsi agl’individui ed alla collettività, ma a protegger questa e quelli, aiutandoli nel loro sviluppo, coordinando i loro sforzi, integrandoli. Noi vogliamo uno Stato forte, ma non tirannico. D’altra parte, siamo partigiani delle assemblee deliberative. Vale mas una mala Camara que una buena camarilla, tale è stata ieri, tale è oggi, l’opinione degli spagnuoli savi. Non bisogna prender pretesto dagli inconvenienti che si sono manifestati nella pratica del parlamentarismo e che è possibile correggere, per pretendere di distruggere tutto il sistema». Abbiamo detto che il discorso di Gil Robles si volgeva contro l’estrema destra. Infatti pare oramai che l’antica coalizione delle destre stia per disciogliersi di fronte alla costituzione del blocco nazionale, formato dai deputati monarchici e tradizionalisti. Questi rimproverano ai popolari di collaborare coll’attuale maggioranza salvando così il regime repubblicano e li accusano di compromettere colla loro alleanza coi radicali la questione dell’insegnamento religioso e quella della riforma costituzionale. Secondo il discorso del capo del nuovo blocco, Goicoechea , i nazionali vogliono abbattere lo Stato parlamentare liberale e sostituirlo con il sistema corporativo. Ma il Debate risponde che la Spagna non ha bisogno di esporsi al rischio d’introdurre innovazioni esotiche. Le corporazioni, secondo la tradizione spagnola, non sono semplicemente la rappresentanza corporativa dei sindacati, ma più importanti ancora sono le corporazioni economiche territoriali come los Ayuntamientos e las Diputaciones o Mancomunidades comarcales, ovvero quelle che si propongono fini culturali come le università e le accademie e quelle che disimpegnano i grandi servizi dello Stato, cioè l’esercito, l’amministrazione pubblica, la giustizia e infine le alte istituzioni spirituali, prima fra le quali la Chiesa. Queste dovrebbero essere chiamate, sia pure accanto alle corporazioni di mestiere, a formare la Camera corporativa. Tuttavia, secondo il Debate, sarebbe un grave errore di affidare a questi corpi la rappresentanza di tutti gli interessi pubblici e delle idee generali di autorità, di gerarchia, di libertà. Sarà quindi sempre necessario di avere accanto alla Camera corporativa una Camera dei comuni nella quale i deputati saranno eletti a seconda del loro atteggiamento di fronte al programma generale del governo. Il Debate quindi pensa al sistema bicamerale, nel quale costituire sull’esempio della «Camera alta» del 1876 una rappresentanza corporativa e una Camera bassa con una rappresentanza politica. Così del resto si è fatto anche nell’altro Stato iberico, il Portogallo . «C’è qualche cosa di comune nelle nostre giovinezze tormentate, perché abbiamo al nostro attivo delle esperienze politiche similari e una evoluzione che ci ha condotto dall’universalismo, necessariamente un po’ utopista, alle realtà nazionali indistruttibili e profonde. È di qui che si deve sempre partire, ciò che non esclude la ricerca, soprattutto in tempi turbati come quelli che viviamo di collaborazioni e di solidarietà più vaste» . Bisogna partire dalla Nazione. Ignorare questo consorzio naturale, questa dilatazione della famiglia, per aver coscienza soltanto della classe, equivale a voler ridurre la società umana ad una sola dimensione, quella verticale. L’universalismo internazionalista, ignorando o sopprimendo dei vincoli naturali, doveva cadere nell’utopia. L’evoluzione però che ha ricondotto – secondo la parola mussoliniana – i due uomini di Stato verso le indistruttibili e profonde realtà nazionali, non si è arrestata alle frontiere. Le stesse realtà li hanno risospinti verso la collaborazione internazionale. Anche l’Europa, la società civile, il consorzio umano rappresentano una realtà insopprimibile che c’impone dei doveri, ci stabilisce dei limiti, reclama dei servizi. Ma noi dobbiamo servire l’universalità solo per mezzo della Nazione e con la Nazione, come serviamo lo Stato nella famiglia e con la famiglia. Il concetto dell’universalismo cristiano, avendo carattere organico, riposando cioé sulla subordinazione e coordinazione degli organi naturali, della società, ispira una collaborazione internazionale che provvede alla pace fra i popoli, senza intaccare la coscienza nazionale. Di questo genere è appunto l’opera così felicemente iniziata a Roma dai rappresentanti dell’Italia e della Francia. Tali coincidenze sono affermate anche dal Temps (8 gennaio) – O tempora, o mores! – quando con un linguaggio insolito, che ricorda il Guizot , dichiara che il popolo francese, rimanendo fedele al suo ideale di solidarietà umana, per servire la propria causa serve nello stesso tempo la cause de la chrétienté qu’on ne saurait séparer en Europe de celle de la civilisation. 