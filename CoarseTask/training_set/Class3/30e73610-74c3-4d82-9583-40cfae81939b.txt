«Approvi tu, uomo tedesco, e tu donna tedesca, questa politica del tuo governo e sei pronto a riconoscerla solennemente come espressione del tuo pensiero e della tua volontà?». Una maggioranza finora inaudita di elettori tedeschi, il 92%, ha già risposto in senso affermativo alla domanda che abbiamo qui riprodotta letteralmente dalla scheda elettorale . Un’attivissima propaganda, che ha dominato incontrastata e indiscussa tutte le vie percettive del popolo tedesco, martellando tutti i cervelli, rintronando tutti gli orecchi, impressionando tutte le retine, infiammando tutti i cuori ha dimostrato che la politica del governo voleva dire: dignità, onore, pace. Qual tedesco non avrebbe votato per la dignità della nazione e per la pace nel mondo? Di fronte al primo che è un sentimento primordiale ed irresistibile ed al secondo che è un’esigenza di vita, quella della Società delle Nazioni può sembrare una questione secondaria, di opportunità tattica, per la quale è ragionevole affidarsi al proprio governo. Comunque, a fatto compiuto, qual tedesco, anche se pensasse altrimenti, vorrebbe smentire, di fronte all’estero, i propri rappresentanti? Su ogni obiezione di direttiva, su ogni preoccupazione per l’avvenire prevale nell’animo dei tedeschi il senso di reazione e di protesta che suscita il Diktat di Versailles. Vero è che nel frattempo, più forse per merito della crisi internazionale che dell’accorgimento umano, gli astronomici miliardi delle «riparazioni» sono stati ridotti a tre, ipotetici pur essi; vero è che del Diktat non vigono in realtà se non gli articoli limitativi degli armamenti. Ma sono appunto questi articoli, i quali, negando alla Germania cannoni, carri d’assalto ed aeroplani le imprimono in fronte un marchio di differenziazione – Discriminierung, dice Hitler nei suoi discorsi – che il popolo più energico e militare del mondo sente come stigmate d’inferiorità e d’immeritata infamia. Immeritata, perché il tedesco odierno inclina ad assolvere anche la Germania guglielmina da ogni colpa per lo scoppio della guerra. E immeritata sovrattutto perché la propaganda hitleriana si è applicata con fortunato accanimento a dimostrare che non vi fu sconfitta militare, ma soltanto crollo del fronte interno, cioè tradimento socialista e democratico-parlamentare. L’uscita dalla Società delle Nazioni viene quindi concepita come il gesto di Sansone che fa crollare il tempio dei falsi e bugiardi. Poiché i loro altari, gli altari cioè della democrazia e del parlamentarismo, sono crollati all’interno, è naturale, scrive il deputato cattolico Hackelsberger nella Kölnische Volkszeitung, che questi dèi vengano abbattuti od abbandonati anche nel consorzio internazionale, giacché negando l’equiparazione, sono venuti meno alla loro stessa ragione d’esistere. Non bisogna quindi meravigliarsi se tra le 220 confederazioni nazionali che invitarono in un comune manifesto gli elettori a votare «sì», accanto a tutti i sindacati, già socialisti e retti ora da commissari, si trovino anche le società di Azione Cattolica – giovani e adulti – e perfino l’associazione delle giovanette cattoliche «rosa bianca»! L’appello plebiscitario, passando come un’ondata sopra i sommersi partiti politici, è venuto a sbattere i suoi flutti innanzi a ripari, che finora erano rimasti all’infuori d’ogni attività elettorale. Il manifesto, pubblicato in tutti i giornali già il 28 ottobre, esalta l’uscita della Germania dal consesso di Ginevra come una «liberazione» – befreiende Tat – e chiede: Equiparazione, pace e lavoro. Posta così la questione, chi non vede che anche in tempi normali il plebiscito sarebbe un trionfo? Ma è ben noto che in Germania i provvedimenti presi e la pratica di governo introdotta negli ultimi tempi mirano a garantire la sicurezza del regime; non l’equiparazione dei suoi avversari. I due cardinali Schulte e Bertram in una dichiarazione, pubblicata all’ultima ora, insistono di nuovo su questa equiparazione interna. Ma ecco che, agli effetti interni, il plebiscito viene presentato appunto come un pegno di conciliazione. «Coloro che sono di buona volontà – proclama il Cancelliere in un discorso – noi li accetteremo volentieri; gli altri, che non vogliono la pace, verranno eliminati». Come non rispondere ad un appello, così concepito? Gli ebrei stessi pubblicarono un manifesto in favore del governo. Ora si potrà assentire o dissentire circa gli effetti internazionali del gesto, se la via seguita cioè affretti o ritardi l’equiparazione della Germania di fronte all’estero, ma certo – anche ripensando alle accorate parole rivolte testé dal Pontefice ai giovani tedeschi – tutti saranno d’accordo nell’augurare che il plebiscito acceleri almeno la pacificazione all’interno. Tardieu conclude nell’Illustration la sua campagna per la riforma costituzionale . Torniamo ad accennarvi, perch’essa, data la situazione parlamentare della Francia, può assumere da un momento all’altro carattere di urgente attualità. Egli propone, com’è noto, che il presidente della Repubblica abbia in ogni momento il diritto di sciogliere il Parlamento, per indire nuove elezioni; che la Camera francese, a somiglianza della Camera dei Comuni, rinunzi al diritto di proporre spese; che il ministero possa in questioni importanti consultare per referendum il paese, ed infine, che sia interdetto ai funzionari pubblici di organizzarsi sindacalmente. Contro queste proposte Tardieu s’è visto elevare opposizioni da tutte le parti. Ma questa volta egli replica specialmente ai surenchérisseurs, che gli consigliano di fare «come Mussolini, ovvero – e ne domanda perdono a Mussolini – come Hitler». «Una riforma profonda della Francia è necessaria – continua Tardieu – ma essa deve essere nella direttiva francese e concepita ed attuata secondo lo spirito francese». Egli ritiene che la Francia, con i suoi dieci secoli di unità alle spalle, abbia delle tradizioni individualiste, alle quali non possa venir meno; e accusa i suoi oppositori di non conoscere la storia. La «storia», a dir vero, è poco probativa. Hervé nella sua recente Histoire de France dimostra proprio il contrario; e la Francia ha invocato o subìto, a volta a volta, i regimi più contraddittori. I postulati riformisti di Tardieu furono inseriti anche nella «déclaration du parti» dell’«Alliance démocratique» , in occasione del suo congresso. Vi si legge che «la sicurezza della nazione, l’autorità dello Stato, la libertà dei cittadini, la proprietà individuale costituiscono la base del regime repubblicano e la condizione di ogni progresso sociale» e s’invoca una riforma che rispetti questi principi. Di riforma si parla negli stati minori. In un messaggio alla Camera bassa il governo di destra olandese affronta la questione del regime, concludendo di voler anche per l’avvenire appoggiarsi sul parlamento. L’attuale governo intende favorire l’organizzazione corporativa della società ma respinge lo «Stato corporativo» come regime politico. Annunzia un progetto contro gli eccessi della propaganda e della stampa, ma anche misure contro la importazione di sistemi stranieri (nazionalsocialismo). Broqueville in un discorso recente ai cattolici belgi pone anch’egli sul tappeto la questione delle riforme, invitando intanto i consenzienti a pensarvi, colla meta di consolidare l’autorità dello Stato e nello stesso tempo di decentrarne i poteri amministrativi in senso autonomistico. Come la Germania i suoi «Nazi», il Belgio ha i suoi «Dinasos» o semplicemente «Dinaso» (Verbond van dietsche nationalsolidaristeln) . Si tratta di un gruppo fiammingo, che ha fondato una milizia, propugna il corporativismo, il «solidarismo cristiano» e, come programma locale, l’autonomia fiamminga. Il partito, nato nel 1932 , conta appena 3000 membri e costituisce una frazione del vecchio movimento frontista. La Destra cattolica crede di averne arrestato i progressi; ed è specie contro i Dinasos che si dirige particolarmente la proposta proibizione di portare uniformi. Su due fronti combattono pure i conservatori svedesi, il cui leader ed ex presidente del consiglio, Lindman , chiese di nuovo nel congresso del partito «la completa soppressione del bolscevismo in Svezia»; ma nello stesso tempo si dichiarò in termini energici contro il nazismo, ostile a molti beni indispensabili alla civiltà occidentale, quali «la libertà d’opinione, di scienza ecc.» e propugnatore di metodi, imparentati a quelli del bolscevismo. Si ritiene che anche in Norvegia il trionfo dei socialisti nelle elezioni per il Shorting del 16 ottobre sia dovuto all’entrata in azione dell’hitleriana «Unione nazionale» , la quale, essendo troppo contraria «alla mentalità democratica ed individualista del popolo norvegese», non avrebbe saputo concentrare in suo favore i voti borghesi. Il nazionalsocialismo in Germania conquista invece sempre più le posizioni, che teneva non ha guari, il Centro cattolico. Nella lista dei 686 candidati il vecchio partito non è rappresentato che da due nomi, l’industriale Hackelsberger del Baden e l’industriale Farny del Württemberg , due homines novi. Tutti gli antichi capi, Brüning compreso, sono scomparsi. Hackelsberger è però un apporto prezioso, perché editore-proprietario del grande giornale cattolico renano, Kölnische Volkszeitung, e persona di notevole coltura ed intelligenza tanto che venne chiamato recentemente nel congresso della «Görresgesellschaft» a discettare sul «corporativismo e la Quadragesimo anno». A proposito della società scientifica dei cattolici tedeschi «Görres» , niente denota in modo più caratteristico il capovolgimento della situazione quanto un incidente in suo riguardo. La Görres, è noto, va pubblicando da sett’anni una seconda edizione della sua enciclopedia politica Staatslexicon. Il terzo volume, uscito nel 1929, contiene anche la voce: Nationalsozialismus. Ora il presidente nell’annuale congresso dell’8 ottobre annunziò ai soci della Görres d’aver mandato al cancelliere una lettera nella quale si chiede scusa di quell’articolo e si promette ampia riparazione in un apposito volume della nuova edizione, affinché sia facilitata ai cattolici la comprensione del nazionalsocialismo. 