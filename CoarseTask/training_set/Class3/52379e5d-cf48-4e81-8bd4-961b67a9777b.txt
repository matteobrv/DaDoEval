Otto liste competono in Germania per le elezioni al Reichstag : le più importanti sono quelle dei nazionalsocialisti, quella del blocco nero-bianco-rosso (tedeschi nazionali di Hugenberg , elmi di acciaio di Seldte , pattuglia di von Papen), il Centro colla frazione bavarese, i socialdemocratici, i comunisti. Tre partiti minori come i tedesco-popolari , i cristiano-sociali , l’unione dei contadini, senza stringere tra loro un patto politico, hanno vincolato insieme le loro liste, ai soli fini del calcolo elettorale. Lo stesso fece il «partito di stato» colla lista socialdemocratica. Supponendo che gli «elmi d’acciaio» abbiano nelle due ultime elezioni votato parte per i nazionalsocialisti e parte per i tedesco-nazionali, i due raggruppamenti che formano oggi il governo, per ottenere il giorno 5 marzo la maggioranza assoluta del Reichstag, dovranno aumentare i loro voti di circa il 10 per cento. Infatti i social-nazionalisti hanno avuto il 31 luglio 13,7 milioni di voti, cioè il 37,3% dei votanti; nell’elezione del 6 novembre ne ottennero 11,7 milioni, cioè il 33,1% dei votanti. I tedesco-nazionali invece da 2,1 milioni passarono nel luglio a 3 milioni. Il totale dei due gruppi passò allora dal 43 al 41%; e dovrebbe questa volta toccare quindi almeno il 51 per cento . La campagna si svolge oltremodo violenta. I comunisti, nonostante la sospensione della loro stampa e la proibizione dei loro comizi all’aperto, moltiplicano le riunioni, dando occasione a scontri spesso cruenti colle squadre nazional-socialiste. I socialdemocratici hanno dichiarato per bocca dell’on. Loebe «di voler riprendere la lotta per la conquista integrale dello Stato, rifiutando di qui innanzi qualsiasi compromesso. I grandi latifondi agrari e l’industria pesante dovranno ritornare alla collettività». I nazionalsocialisti attribuiscono al voto un carattere plebiscitario, chiedono cioè un mandato di fiducia per un cancellierato di Hitler, il quale, senza precisare più oltre, inaugurerebbe dopo le elezioni un primo piano quadriennale, per distruggere marxismo e avviare alla rinascita il popolo tedesco. La polemica si svolge però sovrattutto intorno all’accusa lanciata dai nazional-socialisti che i passati governi abbiano condotto la Germania al disastro. Il Centro, che ancora alla vigilia dello scioglimento aveva presentato a Hitler un questionario-programma di 11 punti, i quali riguardavano in modo particolare le garanzie costituzionali, i problemi doganali e le questioni economiche, anche nella campagna elettorale, dopo aver accentuato il proprio carattere di partito medio, i suoi principi cattolici, tende a far discutere i problemi concreti di governo. Esso insiste per il rispetto alla Costituzione vigente, dichiarandosi però disposto, come ha fatto recentemente lo Stegerwald , ad accettare una riforma del sistema rappresentativo, la quale dia vita ad un senato del Reich e modifichi il regolamento attuale della Camera. Prova eloquente della gravità del momento è il manifesto delle confederazioni centrali cattoliche, le quali non si occupano, ben s’intende, dello svolgimento della campagna elettorale, ma riaffermano alcuni principi generali, richiamandosi alle «grandi encicliche dei pontefici». Il manifesto è firmato dalla «Federazione delle società operaie cattoliche», dalla «Lega femminile», dalla «Gioventù cattolica maschile e femminile», dalle «Associazioni cattoliche magistrali» e dalle «Società Kolping degli artigiani». In questi ultimi giorni sono entrati in campagna anche i due ex presidenti dei ministri, Brüning e Stegerwald. Il primo in un discorso a Würzburg, ha dichiarato di essere disposto ad una futura collaborazione «con ogni governo che desideri la Cooperazione delle varie classi sociali e rispetti i principi fondamentali della Costituzione». L’adunanza di Stegerwald venne turbata da gruppi recanti i distintivi socialnazionali che malmenarono anche l’oratore : Hitler con una circolare telegrafica ha deplorato i perturbatori ed ha invitato i suoi a concentrare la lotta contro i marxisti e a non turbare le adunanze degli avversari. È sperabile che quest’appello assieme ai moniti dell’autorità ecclesiastica, dei quali è luminoso documento una pastorale del vescovo di Friburgo , contribuisca a rendere meno turbolenta l’ultima fase della lotta. Alla Conferenza del disarmo si è avuta nella prima fase una discussione generale sul piano francese, il quale, come i lettori ricordano, comporta: 1) impegno di effettiva ed immediata cooperazione militare contro lo Stato aggressore; 2) deferimento, in caso di guerra, alla Società delle nazioni di determinati reparti militari di ciascuno Stato; 3) riduzioni, analogamente alle proposte Hoover, su eserciti, che, in Europa, debbano avere lo stesso tipo, quello cioè di milizia a ferma assai breve. Questa prima discussione ha dimostrato che il piano francese, nella sua integrità, e com’è formulato, non ha prospettiva di venir accolto. Tutti gli Stati che aspirano ad una revisione dei trattati si dichiarano contrari al punto 1, in quanto rappresenti una «cristallizzazione» (si passi oramai la parola) della presente situazione territoriale. Si è dichiarata contraria inoltre la Polonia, proprio per la ragione opposta, perché teme cioè che le insistenze della Francia finiscano appunto per mettere in discussione i trattati, ossia, nel caso concreto, il corridoio di Danzica . Tuttavia, come conclusione del dibattito, l’Inghilterra coll’aiuto dell’America e colla finale adesione della Francia, ha fatto passare una sua proposta per l’ordine dei lavori, combinata in modo che il progetto francese, decomposto nei suoi elementi essenziali, e combinato con quello Hoover, ritorni di nuovo in discussione. Solo il punto 2, quello che riguarda l’esercito internazionale, sembra per ora messo in soffitta. In armonia a tale ordine dei lavori, la commissione generale del disarmo si convoca da quindici giorni, ora come commissione politica ed ora come commissione tecnica. In sede politica si discute dell’impegno nuovo che, integrando il patto della Società delle nazioni e il patto Kellog, dovrebbe garantire reciprocamente la sicurezza. L’Inghilterra ha presentata la seguente formula che, salvo poi a vedere come verrà estesa agli altri paesi, dovrebbe per intanto venir applicata agli stati europei: «I governi firmatari, animati dal desiderio di promuovere la causa del disarmo sviluppando lo spirito di mutua fiducia fra le nazioni europee, decisi a rispettare non solamente la lettera, ma anche lo spirito degli obblighi che hanno assunto col patto di Parigi del 27 agosto 1928, prendono, colla presente dichiarazione, l’impegno solenne di non ricorrere in nessun caso alla forza per regolare qualsiasi differenza attuale o futura tra di loro». Questa formula esclude il ricorso alla forza e non solo la guerra, com’è detto nel patto di Parigi: il caso del Giappone ha consigliato questa maggiore determinatezza. Nella discussione generale su questa formula parve che l’accordo sarebbe stato facile. Tuttavia, avendo Litvinof presentato un emendamento per estenderne subito l’applicazione a tutti gli stati, e Bourquin (Belgio) un altro emendamento, per riallacciare la nuova formula ai vecchi patti di sicurezza e a quello della Società delle nazioni, si dovette nominare un comitato di redazione per combinare un testo concordato. Ora, in sede di comitato, la solita divisione fra stati revisionisti e antirevisionisti torna a fare capolino. La Germania specialmente, si oppone all’emendamento belga, in quanto esso si richiama all’«inviolabilità delle frontiere» e vuole riaffermati gli esistenti patti di sicurezza, come quello di Locarno . Così anche la formula inglese del «non ricorso alla forza» è venuta per ora ad arenarsi nello scoglio della sicurezza. In sede tecnica la questione più grossa è quella, derivata dal progetto francese, dell’unificazione dei tipi di esercito. I francesi sostengono avere gli studi, fatti fin qui, dimostrata l’impossibilità di ridurre i vari eserciti europei ad un potenziale comune: impossibile quindi o difficilissimo trovare un metodo che porti ad un’eguale riduzione degli effettivi. Bisogna partire da condizioni di fatto eguali. Essi propongono quindi che in tutti gli stati europei venga introdotto lo stesso tipo di milizia, abolendo gli eserciti di mestiere a lunga durata, imposti dopo l’ultima guerra, e tenendo conto di tutte le forze, comunque organizzate. Quando la proposta venne lanciata per la prima volta, il governo Schleicher vi fece buon viso; ma ora il rappresentante tedesco nella commissione assume un atteggiamento, se non nettamente contrario, molto diverso. Per riassumere il dibattito, i francesi proposero che la commissione dichiarasse che «il regime di sicurezza è compatibile soltanto con uno statuto militare difensivo il quale comporti effettivi ridotti, un servizio a ferma breve e una mobilitazione lenta». Nadolny insistette perché nella risoluzione fosse affermata anche la riduzione del materiale; Cavallero fece una proposta di transazione. Si finì coll’accettare, a maggioranza, la risoluzione francese. In sede tecnica la commissione ha pure affrontato il problema dell’aeronautica. La discussione si svolse sulla proposta inglese, così concepita: «Esame della possibilità di abolire totalmente l’aeronautica militare e navale e il bombardamento aereo, combinato col controllo internazionale effettivo dell’aviazione civile». Il dibattito generale non fu conclusivo. Ora lo studio delle pregiudiziali è deferito ad un apposito sottocomitato presieduto da Madriaga . A proposito del disarmo sono da registrarsi alcune dichiarazioni fatte in seno alla Commissione degli esteri del Parlamento francese. Il deputato Bergery dichiarò, secondo il Temps , che per evitare un fallimento della conferenza era consigliabile di limitarsi per ora ad una riduzione, come quella proposta da Hoover, purché abbia per contrappeso la creazione di un organismo internazionale di controllo. Appena in una seconda tappa si dovrà procedere più oltre. Quest’accordo ad obiettivi più ridotti ed alla possibilità di revisioni ha valore d’indicazione e di sintomo. Mentre scriviamo, a Ginevra si accettano definitivamente le proposte dei 19 sul conflitto cino-giapponese. Coopereranno gli Stati Uniti e la Russia? In qual misura si vorrà e si potrà applicare almeno una sanzione di carattere economico? Di queste misure esecutive avremo – purtroppo! – altra occasione di parlare. Ma intanto è lecito rallegrarsi del significato morale che acquista il gesto unanime della Società delle nazioni. Nonostante le difficoltà oggettive del problema, e tutti i riguardi che la posizione del Giappone esigeva, nonostante le paurose incognite delle «sanzioni» future, il consesso internazionale, spinto dalla ridesta coscienza del diritto dei popoli, ha finito col dar ragione alla nazione più debole. Dopo gli sforzi tenaci per indurre le parti ad un’intesa, dopo trattative e inchieste di 17 mesi, il verdetto universale del mondo civile acquista un valore di sentenza in appello. È già un grande vantaggio di fronte allo scetticismo di giudizio che, senza Ginevra, avrebbe pesato sul mondo. Il Giappone stesso lo sente e, ritirandosi dalla Società, protesta di non voler abbandonare la solidarietà dei popoli né rinnegare l’opera di pace iniziata colla sua stessa cooperazione nel 1919. Meno pericolosa al prestigio societario potrà riuscire l’altra vertenza, ora deferita a Ginevra. Sulle origini del conflitto di Leticia abbiamo già detto altra volta. Ora, per iniziativa della Colombia si è iniziata a Ginevra la cosiddetta procedura di conciliazione in base alla linea 3 dell’art. 15: quella procedura cioè che si dichiara proprio nello stesso momento fallita per il Giappone. Ma c’è ben poca speranza che il Perù, iniziatore delle ostilità, ceda di fronte a nuovi appelli e a reiterate esortazioni. Si può invece sperare che gli stati latino-americani più interessati nel conflitto, in seguito ad un appello di Ginevra, si accordino per impedire che i belligeranti – oramai questo è il loro nome – si riforniscano di armi e munizioni. Si pensi che la Colombia non può raggiungere il porto fluviale di Leticia che risalendo dalla foce il fiume delle Amazzoni, con un percorso di tremila km., dopo averne fatti altri tremila per mare! Il fiume delle Amazzoni è internazionalizzato, ma attraversa per gran parte del suo corso il Brasile. Toh! ma proprio il Brasile non è più rappresentato a Ginevra! 