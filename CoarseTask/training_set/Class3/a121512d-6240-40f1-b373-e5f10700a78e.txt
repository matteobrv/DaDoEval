Il corporativismo fascista rappresenta nella storia moderna dell’organizzazione sociale una novità assoluta, sotto due aspetti. Anzitutto si tratta di un esperimento in atto che si estende contemporaneamente a tutta una grande nazione. Nel secolo XIX, durante la prima rinascita del corporativismo, fiorirono molti programmi e progetti, si elaborarono parecchi schemi organizzativi, del tutto simili all’inquadramento fascista, si ebbero anche sporadicamente dei tentativi di pratica attuazione; ma nessun fatto organizzativo è noto che si possa per l’estensione o la misura paragonare con quello italiano . Il valore internazionale di questo sta appunto nell’esperienza d’inquadramento e di funzionamento che si svolgerà attraverso le 22 corporazioni, testé progettate in forma concreta. Un’altra novità che dà all’organizzazione corporativa fascista un’impronta del tutto particolare ed un carattere inconfondibile consiste nella funzione che negli organi corporativi viene esercitata dal partito fascista. Già nel suo discorso del 14 nov. 1933 il capo del governo italiano aveva affermato che per fare il corporativismo integrale bisognava accanto alla disciplina economica far entrare in azione la disciplina politica del partito unico nello Stato totalitario . Ecco che nelle istituende corporazioni il partito fascista rappresentato dal vicepresidente e da altri due delegati, assume la funzione di cementare ed inspirare politicamente i rappresentanti delle categorie. Anche i tedeschi affidano al partito nazionalsocialista una funzione analoga, ma in Germania si è voluto addirittura superare d’un colpo l’organizzazione sindacale, fondere gl’interessi già al primo stadio, cioè nella cellula industriale dell’officina. In Italia invece i sindacati rimangono; operai e datori di lavoro vengono organizzati localmente, regionalmente e nazionalmente a parte: soltanto all’apice della piramide gli uni e gli altri si ritrovano nella corporazione. Ma qui accanto ai rappresentanti delle amministrazioni pubbliche si farà valere la direttiva del partito di governo, colla sua ideologia, col suo programma, colla sua forza. Questa saldatura col potere politico costituisce la novità più caratteristica e dà al corporativismo fascista una fisionomia propria che non si può confondere con altri tipi, passati o presenti nei quali il problema politico è diversamente considerato o risolto. Ciò risulterà più manifesto ancora quando su queste corporazioni verrà innestata la riforma costituzionale. Dei grandi partiti a sfondo religioso sorti nell’èra costituzionale, non rimane in piedi oramai che il più anziano, quello della Destra cattolica belga; ad esso si aggiunge ora il più giovane, l’agrario popolare di Gil Robles. Nessuno di questi partiti morì per interna consunzione, ma tutti soccombettero alle rivoluzioni o alle trasformazioni costituzionali, le quali tolsero loro la possibilità o la ragione di essere. Recente è la scomparsa del Centro tedesco e in questi giorni si assistette ai funebri del partito cristiano-sociale viennese. Ma qual differenza del loro morire! Il Centro scomparve sotto le accuse più violente d’aver tradito la nazione, firmando l’armistizio e collaborando poi coi socialdemocratici. La sua morte repentina venne accompagnata dalle invettive degli avversari e dal silenzio degli amici: se si eccettua una nobile e serena parola episcopale che del Centro ricordò i meriti per la difesa religiosa. Il partito cristiano sociale invece muore col suo bravo necrologio e ai suoi funerali si portano su di un cuscino di velluto le insegne delle passate benemerenze. Il discorso che nella sua ultima riunione, a metà maggio, tenne il vicepresidente Kunschak e l’allocuzione del cancelliere Dollfuss hanno sapore di apologia. Kunschak rileva come merito principale del partito «quello di aver saputo trarre nell’orbita dello Stato democratico costituzionale i socialisti, tenendo lontana così da Vienna nell’immediato dopoguerra la grave minaccia del bolscevismo». «La coalizione coi socialdemocratici, esclama l’oratore, salvò lo Stato austriaco in un momento, in cui coloro che oggi la criticano con tanta sicumera, non si facevano nemmeno vedere». Ma i socialisti commisero più tardi l’errore di non concedere al democratico dott. Ender, i poteri che egli aveva chiesto per salvare lo Stato e il regime, e così si aperse una crisi nella quale il sistema parlamentare doveva finire per naufragare. Ora termina – concluse il Kunschak – il nostro mandato politico, ma il nostro lavoro continua. «Gli statuti costituzionali si elaborano nei misteri, ma il grave problema da cui tutto dipende, è il contatto coll’anima popolare. Questo sarà il nostro compito avvenire…». S’alzò poi per un’allocuzione di congedo il cancelliere Dollfuss, il quale cominciò con un rilievo di storico valore. «Taluno fuori di qui sarà tentato di credere che l’evoluzione politica di quest’anno sia il risultato di qualche costruzione ideologica o magari il risultato di un esperimento tentato da me e dai miei amici… Essa fu invece fatale e non c’era altra strada da prendere. Se volevamo salvare l’indipendenza dell’Austria non c’era che proteggerla dall’ondata bruna come da quella rossa. In ciò sta la grande giustificazione di certi avvenimenti che potranno aver dispiaciuto… Qualora un anno fa mi avessero chiesto, se i partiti sarebbero sopravvissuti o meno, non avrei saputo rispondere. Solo le giornate di febbraio hanno portata la decisione…». Schiettezza simpatica che riconosce la sua parte alla fatalità o meglio, come aggiunse rettificando il cancelliere, alla Provvidenza la quale guida le sorti dei popoli per vie non sempre prevedibili. Manifestazioni recenti di uomini che considerano la situazione internazionale dall’alto della loro responsabilità – particolarmente limpido e sintetico l’articolo «Verso il riarmo» del primo ministro italiano – hanno richiamato l’attenzione del pubblico sulla gravità delle decisioni che si stanno per prendere a Ginevra. Il numero dei pessimisti grandeggia e sembra oramai sommergere in un mare di sfiducia gli ostinati ottimisti che sperano ancora negli accordi internazionali. Parrebbe oramai che l’Europa stia per riassumere come propria quella che era la divisa del duca di Borbone: Omnis salus in ferro est. Dovremo dunque credere al tramonto dell’occidente e alla distruzione della civiltà europea, come la preannunzia G. De Montemajor : «quando nuove guerre aeree, sottomarine, di popoli e di trincea avranno asfissiata, sterminata, devastata ed impoverita l’Europa, recisi gli stami della sua intelligenza civilizzatrice, distolti gli animi dalla coltura, troncate le tradizioni, il nostro grandioso mondo colle sue scoperte, le sue ricchezze, le sue eleganze e le sue arti declinerà…?». No, noi non crediamo né a questo cataclisma né alle previsioni apocalittiche; crediamo e confidiamo invece che anche nelle presenti convulsioni sociali e politiche, come il Balbo dimostrava per le rivoluzioni dal 1789 al 1848, il fermento cristiano lavori come lievito rigeneratore e che le nuove età conosceranno un nuovo e più elevato progresso. Anche noi dunque crediamo nel progresso indefinito dell’umanità? Certo; ma noi vi crediamo non fondandoci sopra una inesistente bontà innata ed incorrotta della natura umana, ma confidando nell’opera soprannaturale che svolge nel mondo il Cristo per mezzo della sua Chiesa, onde costruire nel mondo un’«unica magione dei figli di Dio». Così è potuto avvenire che al congresso economico paneuropeo, convocato a Vienna il 16 maggio, congresso che fu una manifestazione di pacifismo e collaborazione internazionale, partecipassero accanto agli umanitaristi, i quali trovano il loro evangelo nell’inno alla pace di Victor Hugo , anche i rappresentanti del pensiero cattolico, i quali fondano il loro ottimismo, come disse uno di loro, sulla Gotteskindschaft (figliolanza di Dio). Il nostro pacifismo, disse il ministro cristiano sociale Schuschnigg, non è un pacifismo della debolezza interna, ma un pacifismo della responsabilità che ci fa pensare a quello che i nostri popoli hanno di più prezioso, cioè alle nostre madri e alla giovane generazione. Il problema, affermò il Dollfuss, si presenta nella stessa forma come nell’organizzazione interna dello Stato: è un problema di unità e di libertà. Si tratta di trovare la giusta sintesi di questo binomio. Mi auguro che l’Europa futura si basi sulla giusta sintesi di una coordinazione unitaria e di una vera libertà degli Stati che a quest’unità partecipano. Il presidente ed animatore del congresso, Coudenhove Kalergi , nonostante le difficoltà ginevrine, poté tuttavia rilevare con soddisfazione alcuni avvenimenti che preparano la paneuropa economica, superando l’angusto criterio dell’autarchia nazionale. Oltre i lavori economici della Piccola intesa e le clausole del patto balcanico il presidente mise in particolare rilievo l’opera compiuta a Roma dai rappresentanti dell’Austria e dell’Ungheria sotto l’egida dell’Italia, opera che non mira a costituire un blocco economico contro un altro blocco, ma che è un sistema di mutue compensazioni, quale appunto prevede nel suo programma il movimento paneuropeo. Gli accordi di Roma sono aperti a tutti coloro che vorranno aderirvi e sono espressione della comunanza degli interessi di tre Stati sovrani. Così in fondo, affermò col suo tenace ottimismo il Kalergi, così incominciò cento anni fa il Zollverein germanico . Il movimento paneuropeo combatte su due fronti, contro l’estremo nazionalismo e contro l’estremo internazionalismo. Il nazionalismo estremo conduce alla guerra e l’estremo internazionalismo che nega la nazione e vuole la lotta di classe conduce fatalmente alla rivoluzione mondiale. L’idea paneuropea rappresenta fra questi due estremi una linea media la quale tende ad esprimere organicamente la comunanza spirituale della civiltà europea. Così il Kalergi. L’idea della riforma statale in Francia si concretizza sempre nelle formule propugnate con tanto calore da Tardieu e accettate già in parte nella commissione parlamentare presieduta dal radicale Marchandau . Anche il XV congresso dell’Unione nazionale combattenti ha votato un ordine del giorno nel quale dopo aver riaffermato «il suo attaccamento alle istituzioni democratiche e il suo desiderio di conservare le pubbliche libertà, che a diverse riprese i francesi hanno pagato col loro sangue», riconosce l’impotenza dell’attuale regime parlamentare, chiede la ristaurazione dell’autorità dello Stato ed in concreto la possibilità per il presidente della repubblica di sciogliere la Camera senza l’avviso del Senato, il divieto al potere legislativo di ogni proposta in materia di spese e uno statuto dei funzionari che neghi loro il diritto di sciopero. Va notato che quest’ultima questione non è stata ancora toccata nella commissione parlamentare; ma in quanto alle spese, si è già ottenuta una maggioranza per la formula che nessuna deliberazione avente per conseguenza una spesa potrà venire applicata; se contemporaneamente non verrà inscritta in bilancio anche la rispettiva copertura. 