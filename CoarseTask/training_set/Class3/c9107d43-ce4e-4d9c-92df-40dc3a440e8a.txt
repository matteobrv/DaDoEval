Sui due ultimi numeri della Vie Intellectuelle un collaboratore straordinario che si firma Criticus e che evidentemente conosce la Spagna e la sua storia, tenta di spiegarne la crisi presente, risalendo prima alla tradizione secolare di guerre civili, regionali, dinastiche e ideologiche che si susseguirono nel secolo XVIII e XIX e ricordando gli Espartero , i Narvaez , i Prim , i Martinez Campos , la cui dittatura si prolunga per un mezzo secolo da Maria Cristina ad Alfonso XII . Nel dopoguerra i pronunciamientos riprendono, si svolge l’esperimento della dittatura De Rivera che trova la sua reazione nella pacifica rivoluzione del ’31. Nel ’32 si ha il tentativo Sanjurio, nel ’34 l’insurrezione di sinistra nelle Asturie e in Catalogna, nel ‘36 la insurrezione di destra. Ce n’è abbastanza per comprendere che il ricorso alla forza appartiene per gli spagnoli alla regola del gioco politico. Tuttavia mentre nei passati movimenti civili la gran massa del popolo restava come inerte spettatrice, questa volta invece entrano in scena le masse popolari. Il cambiamento è dovuto ai progressi della propaganda socialista ed anarchica e all’incalzare dei problemi economico-sociali, lasciati insoluti dalla monarchia, dalla dittatura e dalla repubblica. All’indomani della vittoria elettorale delle sinistre il governo non frenò ma favorì le «Expansiones Jubilosas» dei propri elettori e lasciò spalancare le porte delle prigioni prima ancora di aver concesso formalmente l’amnistia, dando così alle masse l’impressione che tutto fosse permesso. Così mentre le carceri si vuotavano di uomini già addestrati alle lotte cruente, si iniziarono subito le rappresaglie contro i militari e le guardie civili «responsabili» della repressione delle Asturie. Un po’ dappertutto, ma specialmente nelle città andaluse e levantine, la folla incendiava le chiese, i circoli e i giornali d’Acción Popular. Il sintomo più inquietante fu la passività della polizia, parte perché atterrita dalle sanzioni contro la repressione asturiana, parte perché, come le guardie d’assalto, aveva oramai accolto nelle sue file uomini di tendenza estrema che vedevano di buon occhio le rappresaglie contro le chiese e i preti. L’impotenza del governo si dimostrò più fatale ancora nei riguardi della questione agraria. I suoi elementi moderati, è vero, cercarono con rapidi provvedimenti di diminuire l’influenza di un estremismo che diventava sempre più minaccioso e in tre mesi 60 mila contadini vennero installati nei latifondi del sud. Ma era troppo tardi! L’invasione delle terre in Estremadura e in Andalusia, i rifiuti di obbedire agli ingegneri della riforma agraria, le distruzioni di alberi e delle raccolte, si propagarono rapidamente. Non solamente il governo non riusciva a farsi obbedire dalle autorità locali, controllate dai sindacati estremisti, ma i socialisti stessi furono superati e Prieto trattato da «fascista». Il comunismo che alle Cortes aveva ottenuto appena 15 deputati, in poche settimane si sviluppa rapidamente e fondendo le sue «gioventù» colle gioventù militarizzate dei socialisti costituisce una minacciosa avanguardia della rivoluzione. Ma è sopratutto il sindacalismo anarchico, endemico in Catalogna, che incalza le organizzazioni sindacali socialiste ed in qualche luogo le soppianta con una serie di scioperi che presentano delle pretese impossibili, come aumenti del 50 e perfino del cento per cento! Il contraccolpo di questo Stato anarchico è la spinta delle forze moderate verso l’estrema destra. Gil Robles trova alla Camera una situazione d’intolleranza e di terrorismo che lo paralizza e le sue masse giovanili, consapevoli di questa impotenza parlamentare, rivolgono le loro simpatie alla «falange spagnola» di Primo de Rivera. Le due parti in conflitto si organizzano militarmente, ma mentre i socialisti lo possono fare impunemente, anzi con l’aiuto di ufficiali dell’esercito, i falangisti vengono perseguitati dal governo il quale per bocca del suo presidente Quiroga «si proclama in guerra contro il fascismo». E così l’estrema destra si accosta ai militari malcontenti. «Il generale Franco , l’eroe del Marocco e il beniamino dei generali, profittò egli del suo passaggio allo stato maggiore per preparare un colpo di Stato, se le elezioni avessero fatto trionfare il fronte popolare? Che abbia studiato un piano, sembra certo, ma niente tuttavia permette di credere che egli vi abbia pensato se non in forma condizionale, cioè in caso di disordine irrimediabile». Senonché nei tre mesi che seguirono il malcontento dell’esercito e della guardia civile crebbe rapidamente. Il governo colpiva un ufficiale dopo l’altro e intieri reggimenti venivano spostati, su denuncia di sindacati locali. In tal modo si compì il ravvicinamento fra monarchici, fascisti e militari, tra i quali qualche repubblicano della prima ora, come Cabanellas e Queipo de Lliano . Riservata la questione del regime, si raggiunse l’accordo su una «repubblica corporativista» sull’esempio del vicino Portogallo. Arrivati a questo punto, chi passerà il Rubicone? Era opinione comune che niente avvenisse fino al congresso socialista del 27 luglio; qui si sarebbe compiuta la rottura fra le due ali del partito socialista e un governo Prieto, raggruppante i socialisti moderati e i repubblicani, doveva certo attendersi un’insurrezione degli estremisti. Per reprimerla Prieto avrebbe dovuto ricorrere all’esercito e allora questo avrebbe potuto avere in mano la situazione. Ma parecchie circostanze, delle quali alcune solo sono note, precipitarono la situazione e così il 18 luglio l’insurrezione cominciò nel Marocco e contemporaneamente Goded avrebbe dovuto agire a Barcellona, Mola nel nord e Sanjurio rifugiato nel Portogallo, nell’ovest. È noto ormai perché il colpo non riuscì: un governo più sinistro ancora dell’antecedente arma in massa gli operai, fa proclamare lo sciopero generale e dappertutto bande armate di operai e di contadini unendosi alle forze di polizia affrontano le guarnigioni ammutinate. Per un fatale errore di tattica i nazionalisti baschi si dichiarano per Madrid e così fallito il pronunciamento la Spagna s’installa nella guerra civile. A conclusione del suo interessante articolo Criticus si pone la domanda: «come amici della Spagna e come cristiani che cosa dobbiamo augurare? E dapprima (i lettori di questa rivista non si meraviglieranno di vederci premettere questa domanda), dov’è la giustizia? Dov’è il buon diritto? Ci sembra, continua Criticus, che le pagine precedenti rispondano anticipatamente. La situazione della Spagna dipende tanto da problemi vecchi, come da un cumulo di colpe recenti: il marxismo ha aggravato e inasprito il male, ma “tutti”, senza eccezione, hanno la loro parte di responsabilità. Sullo Stato anarchico, ove questi errori avevano condotto in primavera, tutti erano d’accordo; e, d’accordo sulla necessità d’una “soluzione di forza” per rimediarvi, socialisti e antisocialisti si preparavano egualmente a prendere le armi. Si può, qui d’altronde, allegare la rivolta contro il governo legittimo? Un governo resta legittimo quando si mostra incapace di garantire ai cittadini l’esercizio dei diritti naturali? In ogni caso, con tutto ciò che abbiamo detto della tradizione spagnola, il ricorso alla violenza entrava in qualche modo nella regola del gioco: che un monarchico liberale, come il conte de Romanones , biasimi il colpo di forza, è nella logica di tutta la sua vita, ma noi troviamo qualche ipocrisia nell’entusiasmo legalitario e nella santa indignazione dei repubblicani che preparavano il “movimento” di Jaca nel 1930 , e dei socialisti che chiamavano il popolo alle armi nel 1933-1934. Sulla questione di fatto, la nostra risposta sarà ancora più netta (e pensiamo che il 90% dei francesi che conoscono la Spagna, cattolici o no, saranno dello stesso nostro pensiero): si deve augurare come “un male minore” il trionfo rapido e completo degli insorti. “Come un male minore”: cristianamente si deve essere per quei sistemi che tutelino tutti i valori della personalità umana, ma comunque preferiamo un ordine, pur che sia, al caos. La questione non è di sapere qual partito abbia più atrocità sulla coscienza (e anche su questo terreno, malgrado gli uomini di cuore ch’esso ospita in gran numero, il “Fronte popolare” supera ogni confronto). Non si tratta di scegliere fra un governo “fronte popolare” e un governo dittatoriale: un tale dilemma, concepibile in Francia, non lo è nella Spagna. Forse sarebbe stato meglio per la Spagna che la sollevazione militare non fosse scoppiata: al punto in cui siamo, noi pensiamo che non c’è altra alternativa che il suo trionfo, o il caos sanguinoso – caos, ove si perderebbero tutti i valori spirituali che ci attaccano alla Spagna – insomma, il dilemma di Unamuno : “civiltà o barbarie”. Dal particolare punto di vista cristiano, è esatto che – oltre i nazionalisti baschi, che tengono alla loro autonomia più che a ogni altra cosa – il “fronte popolare” conserva qualche aderente cattolico perfettamente sincero, tra i quali uno almeno, persona assai notevole, come Ossorio y Gallardo – ma ci vuole un accecamento singolare, dopo quanto abbiamo veduto, per immaginare che il semplice esercizio del culto sarebbe possibile in una Spagna comunista o anarchica. Lo scioglimento di tutti gli ordini religiosi, la chiusura totale delle chiese nelle regioni governative, sono sufficienti per illuminarci. Si deve augurare soltanto nell’interesse della Spagna che gli insorti vincitori – praticando una politica intelligente e generosa, particolarmente nel campo sociale e agrario – “disintossichino” un popolo rimasto fondamentalmente sano, e riconcilino le masse con la religione avita. In questo riguardo, il carattere che ha preso la lotta dopo il fallimento del colpo di Stato avrà forse una grande importanza: l’associamento dei volontari alle sofferenze della guerra, ai suoi sacrifici, alla sua fraternità d’armi, potrà lasciare una forte impronta sulla giovane generazione e risparmiarle gli errori dei suoi predecessori». La Spagna è il paese delle antitesi violente, delle quali la Chiesa è quasi sempre la vittima fatale. La dominazione napoleonica vi ebbe dapprima un carattere anticlericale. Due terzi dei conventi furono soppressi, la cattedrale di Solsona rasa al suolo, il vescovo di Coria fucilato, molti preti, frati e monache assassinati. Il clero era contrario al dominio straniero: ma invece di compensarlo, i redattori della costituzione di Cadice (1812) prepararono la confisca dei beni ecclesiastici. Dopo cinque anni di calma (1815-20) Riego ristabilisce lo statuto di Cadice, il vescovo di Orihuela , che rifiuta di esaltare la nuova costituzione viene bandito, i Gesuiti nuovamente dispersi. In più di una regione si inaugurò la caccia ai preti. L’abate di Vinuesa è assassinato a Madrid con la connivenza delle autorità, il vescovo di Vigo viene fucilato assieme al suo domestico e tra Barcellona e Monserrato vengono massacrati 24 religiosi. Nel 1832 la scena muta di nuovo. Abrogata la Costituzione di Cadice, i frati ritornano nei loro conventi e da 16 mila nel 1822 sono già 61 mila nel 1830; ma essendo morto Ferdinando VII nel 1833, suo fratello Don Carlos salutato con particolare simpatia dal clero lo espone a nuove rappresaglie. Nel luglio 1838 scoppia a Madrid il colera. Corse subito l’infame accusa che i monaci avessero infettato le acque e una folla sanguinaria invase quattro collegi dei religiosi a Madrid: 15 Gesuiti vennero massacrati assieme a 50 Francescani e 16 religiosi di altri ordini. Altri eccidi del genere avvenivano con lo stesso pretesto a Saragozza, a Murcia e a Barcellona. Fino al 1841 ogni anno si sussegue una legge anticlericale che limita o abolisce conventi, seminari e benefici ecclesiastici. Dopo quest’epoca i cattolici reagiscono e sotto l’influsso di Balmes e di Donoso Cortes si fa un notevole sforzo per disimpegnare la causa cattolica da qualsiasi influenza politica. Ma nel 1868 scoppia un’altra rivoluzione, durante la quale a Madrid si demoliscono conventi e chiese, a Malaga e a Valencia si cacciano le monache, e i Gesuiti riprendono la via dell’esilio. L’esercito ristabilisce nel 1874 colla monarchia di Alfonso XII la libertà religiosa; la pace questa volta è durevole, perché non viene turbata che nel 1909, quando il famigerato Francisco Ferrer colla «settimana di sangue» organizza a Barcellona l’incendio di 68 chiese e il massacro di 153 religiosi . La repubblica del 1931 però non era nata sotto auspici anticlericali; l’adesione di uomini come Alcalà Zamora, Nicolan d’Olver, Michele Maura, Ossorío y Gallardo, il fatto notorio che in certe città il clero aveva votato in corpore per i candidati repubblicani, avevano ristabilito dei rapporti di mutua fiducia. I vescovi nelle loro pastorali, le associazioni cattoliche nei loro indirizzi (anche le catalane in un messaggio al presidente Macia terminavano col grido: che Dio protegga la repubblica) avevano richiamati gl’insegnamenti di Leone XIII ai francesi. Un incidente col card. primate di Toledo venne immediatamente sopito. Il Debate prese subito un atteggiamento ricostruttivo … Che cosa mancava perché la repubblica spagnuola divenisse la patria di tutti? Il signor Domingo che nell’Oeuvre va in cerca di pretesti, non può negare che le leggi repressive anticlericali sono di Azaña e della sua maggioranza e che, come spesso avviene, intenti solo a battere i preti, i settari non si sono accorti che si allevavano in seno gli anarchici. I cattolici francesi sono in vedetta. Alcuni vescovi in lettere circolari al clero e in comunicati ai giornali richiamano l’attenzione del pubblico sulla calunnia infame sparsa ad arte fra le folle ignoranti: che i conventi ricettino armi e munizioni «per i fascisti». S’è visto come le masse, eccitate dagli avvenimenti spagnuoli, siano facili a credere alle accuse più inverosimili. A Marsiglia non si è mantenuto per quasi tutta la notte l’assedio ad un convento di suore missionarie, perché si era sparsa la voce che dei camions i quali trasportavano materiali da costruzione introducessero nel convento alcune decine di partigiani di un partito di destra? Nello stesso tempo la stampa cattolica batte in breccia colla più grande decisione i giornali di sinistra, che continuano ad affermare che la rivoluzione spagnuola è stata voluta dai preti e che i preti militano nelle schiere dei nazionalisti. G. Martell nelle diverse «Croix du Midi» piglia a partito i due grandi giornali radicali del Mezzogiorno, La Depèche e Le Midi, e in nome della verità e dei diritti dell’uomo, che costituiscono la base del loro credo politico, li apostrofa così: «La stampa cattolica (non dico “reazionaria”) per la penna di F. Veuillot , di Fr. Mauriac, dell’Abbé Bergeg, di Fr. Gay ecc. ha detto lealmente quello che trovava ingiusto nelle violenze del partito Franco e a queste proteste noi abbiamo fatto eco. Perciò noi siamo in diritto di attendere che la stampa rossa tolosana dica una parola che la dissolidarizzi dalle inique abominazioni commesse dai rossi spagnoli. È acquisito che in Spagna non un solo prete, o frate, o cattolico – ma migliaia di preti e cattolici – vennero molestati, uccisi, bruciati vivi, solo perché erano preti, religiosi o cattolici. Attendiamo che la Depèche e il Midi protestino contro queste flagranti e orribili violazioni della libertà di coscienza …». Complicazioni politiche internazionali ed interessi di parte alterano e confondono i termini della questione. Se si trattasse di scegliere fra ordine ed anarchia, fra la libertà religiosa e l’ateismo ufficiale comandato, l’enorme maggioranza degli Europei farebbe subito fronte contro il comunismo. Ma è stato lanciato il dilemma; Berlino o Mosca, e i francesi – perfino De Kerillis nell’Echo de Paris – si sentono minacciati più da Berlino che da Mosca e, in caso estremo, non rifiutano nemmeno l’aiuto comunista. Inoltre moltissimi di loro non accettano il dilemma neppure per quanto riguarda il regime interno e mettono le due dittature sulla stessa linea, benché con diversa graduatoria. Ciò spiega come il Congresso di Biarritz , dopo tanti sfoghi contro il comunismo, abbia finito coll’appoggiare il fronte popolare. Basta che i sinistri evochino lo spettro della dittatura nazionalista, perché i comunisti vengano riguardati non più come la minaccia di domani, ma come gli alleati di oggi. 