Dopo la terza sezione del congresso cattolico di Malines che si occupò della vita pubblica, la più importante fu la seconda, che trattò dell’«Azione Cattolica organizzata». Impossibile riassumere qui la profonda ed esperimentata relazione del canonico Cardijn , fondatore del movimento Jociste, ma mette conto invece di ricordare alcuni punti del rapporto del sig. Vermeullen segretario della Centrale educativa della Lega operaia cristiana. Trattando dei rapporti fra l’A.C. e l’azione economica sociale, egli stabilisce che l’A.C. dovrà avere sull’azione sociale ed economica a) una funzione di vigilanza, affinché niente nel suo programma e nei suoi metodi sia contrario agli insegnamenti della Chiesa; b) la direzione dottrinale, perché essa non può attendere che gli errori siano commessi per intervenire poi, ma deve prevenire e dirigere. In quanto ai rapporti con la politica: 1) l’A.C. non può essere estranea alla grande politica che tende a promuovere il bene comune temporale della città; 2) l’A.C. si mantiene al di fuori e al di sopra della politica dei partiti; 3) essa influirà sulla grande politica e sulla società civile, formando la coscienza dei suoi membri, sviluppando il loro senso civico e preparandoli ad usare dei loto diritti di cittadini. Nella discussione le opinioni contrastanti di alcuni oratori confermano la difficoltà nella pratica di mantenere fuori della politica il movimento economico sociale e specialmente quello sindacale e quindi l’esistenza del pericolo che anche l’A.C. possa in qualche occasione essere sfiorata dalle lotte politiche. Il presidente mons. Picard tronca il dibattito, affermando che l’irradiazione dell’A.C. non può essere arrestata, ma che d’altro canto rimane inteso che l’A.C. non ha da intervenire nella vita pubblica se non quando sono in giuoco i principi cristiani. Il celebre padre Arendt S. J. , ebbe l’incarico di riferire sui principali insegnamenti del papa intorno alla vita professionale. Ecco alcune delle sue conclusioni: Lo Stato deve fare tutto il possibile perché un principio superiore di giustizia e di carità governi tutte le forze economiche. L’efficacia veramente operante di questo principio superiore deve manifestarsi soprattutto nella creazione di un ordine giuridico sociale cui s’informi tutta la vita economica. Quest’ordine giuridico sociale suppone la restaurazione dei corpi professionali, sui quali lo Stato potrà scaricare le sue attribuzioni economiche di minore importanza. Il principio della libertà sindacale dovrà essere riconosciuto, a condizione, bene inteso, che i sindacati non mettano in pericolo il bene comune di tutto il popolo e non scatenino un’azione rivoluzionaria. Per principio le autorità professionali dovrebbero conformarsi in tutto agli insegnamenti della dottrina sociale cattolica; ma poiché nel Belgio come in altri paesi le opinioni religiose e filosofiche dividono profondamente i cittadini, non si può attendere dalle autorità corporative che si conformino spontaneamente ai principi cattolici ed è perciò tanto più necessario che le associazioni sindacali dei padroni e dei lavoratori cristiani impregnino tutta la loro azione di spirito e dottrina cristiana, onde potere esercitare una profonda influenza sulle autorità e sui regolamenti corporativi. Le associazioni sindacali cattoliche meritano tutta la nostra approvazione. Risulta infine dalla Quadragesimo anno che benché la libera concorrenza, entro giusti limiti, sia cosa legittima ed utile, essa non potrà mai servire di norma regolatrice della vita economica e che importa di metter fine all’accumulamento di un’enorme potenza economica in mano di un piccolo numero di uomini che d’ordinario non sono i proprietari ma semplicemente i depositari e gerenti d’un capitale che essi amministrano a loro talento. Questa relazione venne completata da altri rapporti, fatto l’uno dal rappresentante degli operai cristiani, l’altro dal rappresentante padronale ed il terzo dal delegato degli agricoltori. Alla fine della discussione, durata per due sedute, padre Arendt fece rimarcare che per applicare gli insegnamenti della Quadragesimo anno conveniva tener distinte due cose: gli organismi privati, cioè le organizzazioni professionali cattoliche, che bisogna rinforzare e promuovere, e gli organismi ufficiali, cioè le corporazioni, entro le quali i cattolici dovranno farsi valere con la forza delle loro associazioni. La corporazione pubblica è dunque pensata come una comunità, entro la quale sono rappresentate le associazioni libere. Nella solenne e plenaria assemblea serale il sig. Dupong , ministro delle finanze e della previdenza sociale nel Granducato di Lussemburgo, ebbe l’incarico di svolgere innanzi al grande pubblico questi stessi principi formulati nella seconda sezione. Ecco come egli definì l’organizzazione corporativa: «La corporazione riunisce in un sol corpo tutti coloro che esercitano la stessa professione. Essa sarà un’istituzione pubblica qual’è per esempio il Municipio. Sarà obbligatoria e alla sua testa si troverà un’autorità cui tutti saranno sottomessi. La corporazione godrà in materia corporativa di una grande autonomia in confronto dello Stato. L’economia disciplinata, sotto l’azione convergente delle corporazioni, perderà il suo carattere anarchico e l’equilibrio tra la produzione e il consumo sarà ristabilito, cessando così la disoccupazione. Concepito in tal modo, il regime corporativo è la grande speranza del cattolicismo sociale». Gli stessi pensieri entusiasmarono la stessa solenne assemblea nel discorso di Veldekens , professore dell’università di Lovanio. Questi che nella prima parte della sua perorazione s’era volto contro il comunismo e il razzismo, accusandoli entrambi di negare il posto dovuto alla personalità umana, venendo poi al lato sociale del problema ricordò che Pio XI nella Quadragesimo anno scrive che «l’oggetto naturale di ogni intervento sociale è di aiutare i membri del corpo sociale, non di distruggerli o di assorbirli. Sulla soglia dell’altro mondo – egli concluse – lo Stato scompare. Non è alle razze o alle nazioni, ma agli uomini come tali, qualsisiano gli Stati che li accolgono, e al di sopra di tutte le frontiere, che va la carità cristiana, l’amore del Cristo, al quale è associata la nostra vita e che ne costituisce la finalità reale e suprema. Lo Stato e la nazione sono per l’uomo e l’uomo è per Dio». Rilievo particolare merita anche un rapporto del barone Emmanuele van der Elst sull’educazione sociale. Egli insiste perché nella famiglia, nei collegi, nelle università e nella vita, mediante la stampa e i libri, si sviluppi e si diffonda un maggior senso sociale, che è di essenza profondamente cristiana. Egli definisce questo senso sociale come il «raddrizzamento e l’amplificazione della carità col rispetto della personalità umana e della libertà altrui» e dimostra la necessità per ogni cattolico di conoscere anche tecnicamente le opere sociali esistenti per poterle accompagnare nel loro sviluppo. Nella seconda giornata la stessa sezione dell’A.C. si occupò delle attività intellettuali dei cattolici e della loro opera nelle istituzioni internazionali. A quest’ultimo proposito il Congresso deplorò l’insufficiente partecipazione dei cattolici alle istituzioni internazionali, specie a quelle costituite dalla Società delle Nazioni e dall’Ufficio internazionale del Lavoro. L’assemblea fece suo il voto di Pauwels per un maggiore interessamento; ma una piccola discussione che precedette il voto dimostrò qualche disparità di vedute. Ci fu chi spiegò il disinteresse e la diffidenza dei cattolici colle origini «massoniche» di tali istituti; ma allora altri si levarono a ricordare che già Benedetto XV il 15 agosto 1917 aveva proposto un organismo internazionale per l’arbitrato obbligatorio e munito di sanzioni; del resto il primo segretario Erik Drummont era un cattolico convinto e praticante. Carton de Wiart sottolineò queste osservazioni portando parecchi esempi per provare quanto bene possano fare i cattolici in tali istituzioni. Il prof. Maistriaux , della facoltà filosofica dell’Istituto di S. Luigi, riferendo sull’Azione Cattolica nelle attività intellettuali (scienze, arti, letteratura) insiste perché l’A.C. degli adulti non venga concepita sul modello di quella giovanile. In questa deve dominare la preoccupazione del pensiero della formazione. «Presso gli adulti invece prevale la vita reale col suo quadro ormai fisso di compiti quotidiani. Se si vuole evitare il formarsi di un compartimento stagno tra la vita religiosa e le attività normali di un individuo, separazione che è causa di tante deviazioni e perfino di scandali, è essenziale che si organizzi la A.C. degli adulti nel quadro della vita reale. È il solo mezzo di vivere cattolicamente. Altrimenti ci si limiterà a costituire nella propria esistenza delle “attività religiose”, il che vuol dire che l’A.C. si limiterà a delle attività collaterali a quelle che compongono di fatto la vita di un individuo. Il cristianesimo è totalitario e vuole penetrare tutto l’interno e non essere semplicemente veste da cerimonia. Il programma dell’A.C. per gli adulti si può definire: sviluppo più largo e completo che sia possibile della personalità, per offrirla ingrandita a Dio e poter servire più efficacemente il prossimo». Sullo sviluppo letterario ed artistico i cattolici belgi hanno sentito lo scrittore Tomaso Braun e il letterato A. Molitor . Quest’ultimo ha constatato che la situazione degli scrittori cattolici e della letteratura cattolica è assai migliorata da quarant’anni in qua. Lo sforzo magnifico di alcuni uomini come Claudel e Chesterton hanno restituito diritto di cittadinanza ai cattolici. Ma c’è ancora molto da fare. Lo scrittore cattolico ha ancora un compito enorme da assolvere ed ha bisogno del pubblico cattolico il quale da troppo tempo si è rintanato in un conservativismo sterile e scandaloso, ostile ad ogni grandezza. Qual è questo compito? Riconciliare il mondo con la verità, rifare l’unione fra la religione e la vita, la natura e la Grazia; rinnovare l’immaginazione e la sensibilità cattolica, da quattro secoli inaridita. Secondo il Molitor i mezzi sono: 1) evitare lo scoglio mortale costituito dalla letteratura edificante e dai libri a tesi; 2) essere anzitutto cattolici; ed è questa una questione di vita interiore e disciplina personale; 3) conoscere e apprendere il suo mestiere di scrittore; altrimenti le migliori intenzioni apologetiche non contano; 4) comprendere e conoscere nel contatto con la vita reale le condizioni del nostro tempo e non trascurare le immense ricchezze come gli immensi problemi che esso ci offre. Nella discussione si fecero e si presero impegni per nuove iniziative nel campo della letteratura. Seguirono nella stessa sezione tre rapporti sulla cultura contemporanea, uno dei quali riguardante l’attività femminile. Ricordiamo la relazione del prof. De Corte dell’università di Liegi. «La cultura, essendo un fatto sociale e subendo sempre più le influenze della politica, si trova deviata in una atmosfera borghese nella quale manca il senso della responsabilità personale, in un ambiente socialista ove l’uomo si indurisce nella ricerca dell’interesse materiale e in un clima totalitario nel quale la natura umana come in un laboratorio subisce una trasmutazione di tutti i suoi valori. L’atteggiamento del cattolico di fronte a queste moderne culture non è semplicemente negativo. Il cattolico come uomo e come cattolico è detentore di un ideale culturale universalista, di cui uno dei modelli possibili, realizzato con una certa perfezione, è d’origine greco-latina purificata dal cristianesimo. A forza di intelligenza e di amore esso dovrà farlo passare dinamicamente nelle culture ove si incontrano degli elementi storici diversi, qualitativamente vitali … Se siamo cristiani nel pieno senso della parola, cioè se conserviamo in noi intatte la natura e la Grazia, il nostro cristianesimo avrà una potenza di irradiazione che potrà assimilare, senza compromettersi, tutto ciò che le culture ci propongono di vero: non vi è compromissione che là ove l’intelligenza è debole e la fede evanescente». Nell’assemblea generale del secondo giorno in presenza di tutto l’episcopato (alla tribuna si notava pure padre Gemelli , di cui la stampa italiana ha già riportato l’applaudito discorso), monsignor Cruysberghs , vicerettore dell’università di Lovanio, ebbe il compito di rivolgere un fortissimo appello ai laici affermando che «più che mai la sorte della Chiesa si trova fra le mani, non dei sacerdoti, ma dei laici». Egli non vuole con ciò menomare il compito dei pastori, su cui è sceso lo Spirito Santo, ma indicare che la struttura particolare dei nostri tempi fa dipendere le sorti della civiltà cristiana dall’atteggiamento dei laici. Ecco come l’autorevole oratore apostrofò gli uomini politici presenti: «Se voi, nonostante le vostre violente discordie, non riuscite ad organizzarvi in un blocco cattolico compatto, le nostre istituzioni cattoliche in qualche mese o in qualche anno saranno spezzate. È per questo che gli sforzi più energici dell’Azione Cattolica sono concentrati su questo terreno. Si tratta di apostolato politico o, se volete, di politica apostolica, in ogni caso di vita e di morte per il nostro patrimonio religioso». Nell’ultima assemblea generale, oltre il discorso di Van Zeeland, che abbiamo ricordato altra volta, fu assai ammirato il saluto del cardinale Verdier. Il cardinale di Parigi ha tenuto a rilevare che accanto alle dottrine sociali e prima di esse la Chiesa insiste su ciò che è la pregiudiziale di ogni soluzione, vale a dire «il concetto cristiano della personalità umana». «È facile constatare, disse il cardinale, che nei disordini sociali dei nostri tempi si rivela una svalutazione della personalità umana. Uno degli scandali che peserà nella storia del nostro tempo è da una parte l’assorbimento dell’individuo per opera dell’ente politico o professionale e dall’altra le spaventose ecatombi umane prodotte dalle guerre fra le nazioni e, più dolorosamente ancora, dalle lotte intestine. Negli attuali avvenimenti l’individuo ci appare come una semplice ruota di un immenso meccanismo cui tutto va sacrificato. Ben altra è la concezione cristiana dell’individuo. Per noi l’uomo è elevato alla dignità di figlio di Dio e coerede di Gesù Cristo e destinato alla felicità eterna. La salvezza personale è in definitiva l’unico affare e per assicurarla egli deve consentire tutti i sacrifici. È un fine in sé, dice la filosofia cristiana, e ha dei diritti essenziali ai quali nessuna istituzione umana può legittimamente portare offesa. La famosa dichiarazione dei Diritti dell’uomo non è che una demarcazione molto imperfetta dell’insegnamento tradizionale cattolico. Possano il Belgio e la Francia, entrambe così profondamente cattoliche, conservare questi principi, permettendo così al cristianesimo di apparire nel nostro povero mondo contemporaneo disorientato come la scuola della sua vera fierezza umana». Infine ecco il saluto della Polonia sulle labbra del suo primate, il cardinale Hlond . «Nel primo Congresso di Malines – egli disse – nel 1863 accanto all’eloquente entusiasmo del Montalembert, fu un mons. Ledochowski , figlio della Polonia, e nunzio della S. Sede, ad inculcare la partecipazione dei laici alla A.C.; oggi è ancora un cardinale polacco che viene a portare il tributo della sua ammirazione alla vita vibrante e vittoriosa del cattolicismo belga. Polonia e Belgio sono entrambe antemurali della cristianità». Se questa nostra rassegna potesse riferire su tutte le conclusioni e le discussioni del fecondissimo Congresso dovremmo almeno riassumere gli ordini del giorno riguardanti la vita religiosa (la vita parrocchiale nei centri industriali, il parroco e le opere cattoliche, adattamento della predicazione all’esigenze nuove, formazione di catechisti volontari, stampa parrocchiale); la famiglia (la donna e la vita pubblica, la pubblica moralità, la fecondità cristiana, lo statuto giuridico della donna maritata); la carità e l’igiene sociale (nuove opere e coordinazione di quelle esistenti); la stampa, il cinema e la radio (ove il canonico Brohée , organizzatore dell’apposito reparto nell’Esposizione vaticana, circondato da una schiera di collaboratori, comunicò al pubblico i risultati delle sue esperienze); la scuola (prima cura e massima preoccupazione, da decenni, dei cattolici belgi) e infine l’attività artistica e letteraria, sulla quale vennero a discutere e deliberare i più bei nomi della letteratura e critica cattolica . Dieci sezioni, in adunanze parallele delle due lingue, hanno elaborato un materiale di orientamento, che per quantità e qualità non ha l’eguale. Anche gli altri paesi vi troveranno molto da apprendere e da applicare. 