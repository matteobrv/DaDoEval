L’esperimento di Roosevelt trova in Europa più critici che ammiratori. Specialmente i giornali e le riviste che si pubblicano nei paesi del blocco aureo giudicano i suoi provvedimenti con riflesso sovrattutto all’inflazione monetaria e, citando l’esempio della Germania, prevedono disastri economici ed annunziano crisi sociali. Nelle argomentazioni di questa stampa fanno sempre capolino le «leggi naturali economiche», il «giuoco naturale dei valori» ed altre parole d’ordine della dottrina economica classica. Questa trova naturalmente dei sostenitori anche nei paesi inglesi; ma è notevole che in genere l’opinione inglese si mostri più cauta nel giudicare, e che vi esista anzi una minoranza assai decisa, la quale plaude all’esperimento americano: il che avviene su più larga scala nei paesi tedeschi, nei quali sorgono degli economisti per esaltare «il meraviglioso tentativo di Roosevelt di sostituire al dollaro-oro il dollaro-merce». Questi tedeschi credono che il presidente stia mettendo in pratica la teoria del tedesco-americano Irwin Fischer il quale non vuole legare il dollaro ad un contenuto aureo fisso, ma vincolarlo invece alla sua capacità d’acquisto. Non è qui il luogo di discutere questa teoria, tanto più ch’è dubbio assai se il Roosevelt si inspiri a tale dottrina. Come si può leggere nel suo libro «Guardando il futuro» , il presidente è tempista e pragmatista e dichiara francamente che in economia bisogna tentare un metodo e, se non va, provarne un altro. In genere, trattandosi di anglosassoni e specialmente di americani, le categorie europee e i vari -ismi del nostro continente, come rilevò già l’on. Mussolini a proposito del fascismo, non sono facilmente applicabili. Anzi se c’è qualche cosa di indiscutibile e che merita di venir messo in rilievo, prima ancora che si possa valutare nei suoi effetti il piano economico di Roosevelt, è proprio il carattere specificatamente americano e nettamente esperimentale di codesta sua grandiosa impresa. Il suo sistema rappresenta uno stadio dell’evoluzione americana ed egli stesso si propone di dimostrare nel suo libro più sopra citato che se Jefferson , uno dei padri della costituzione americana e fondatore del partito democratico, tornasse oggi al potere, governerebbe allo stesso modo, cercherebbe cioè di dare alla economia americana una costituzione a somiglianza di quella politica, basata cioè sugli stessi diritti fondamentali del cittadino. «È l’evoluzione economica, esclama Roosevelt, che ha alterato i metodi d’azione del governo, ma i principi sono quelli di Jefferson: adunate i dispersi agricoltori, gli operai, gli uomini di affari per farli partecipare alla vita pubblica» (p. 15). L’evoluzione è stata accelerata dalla guerra, ma la nostra fase deriva dal periodo antecedente e dal trionfo della macchina. «Wilson nel 1912 aveva visto chiaramente il problema, esclama a p. 31 il Roosevelt, e se vi avesse potuto dedicare i suoi otto anni di presidenza, oggi non saremmo a questo punto». Quest’affermazione così contraria al concetto del wilsonismo quale si usa deprecare in Europa, ci ha fatto riprendere in mano il libro in cui l’antico presidente democratico raccolse prima della guerra i suoi discorsi programmatici: The New Freedom . E veramente rileggendo il Wilson, si vede che Roosevelt non fa che marciare, sia pure allungando il passo, nella sua direzione. Nel 1912 Wilson annunziava l’avvento di un nuovo ordine di cose (the old order changeth) e proclamava la necessità di creare una nuova organizzazione sociale. Ogni epoca, egli dice, segue in tutto il suo pensiero dominante. Alla fine del secolo XVIII dominava la teoria di Newton e perciò anche lo Statuto americano cerca un equilibrio statico bilanciando pesi e contrappesi; più tardi s’impose la teoria di Darwin e da allora anche lo Stato è pensato e trattato come un organismo. Come tale, dice Wilson, esso deve obbedire alle leggi della vita e perciò svilupparsi. Ed ecco la direttrice di questo sviluppo. Jefferson voleva la libertà dell’individuo e per questo il migliore governo gli sembrava quello che meno governasse. Ma il trionfo della macchina e dell’Anonima hanno portato ad «un invisibile impero che si è sovrapposto alle forme della democrazia». Contro il monopolio dei trust deve quindi intervenire lo Stato per assicurare all’individuo la libertà e la possibilità (opportunità) di lavorare. «Qualunque cosa che deprime e rende l’organizzazione più forte dell’uomo… è contro i principi del progresso…». Il programma di libertà del governo dev’essere oggidì non semplicemente negativo, ma ricostruttivo. Come esempio di legislazione sociale Wilson si richiamava all’esperienze fatte da lui, quale governatore del New Jersey nell’imporre obblighi e limiti alle imprese di pubblica utilità. Infine Wilson riafferma la sua fede democratica, ma cita lo statuto fondamentale della Virginia per dimostrare che la forma della democrazia è elastica e che il popolo ha sempre il diritto di adattarla ai nuovi bisogni. Anche Roosevelt, come abbiamo visto, si richiama al modello di Jefferson, anch’egli opina essere «compito del governo di mai favorire i gruppi singoli a detrimento dei diritti individuali e della proprietà privata» (p. 28), anch’egli accetta il sistema di governo che si basa sui partiti politici «perché allena il popolo a ispirarsi a concetti comuni della nostra civiltà» (p. 12), anche Roosevelt oppone al monopoly delle società finanziarie l’opportunity, cioè il diritto di ogni cittadino americano al lavoro. Ma non basta. L’evoluzione ha progredito e se la generazione passata parve non aver altra cura che di vendere e di produrre, ora invece s’impone «di elaborare piani preventivi atti ad evitare la sovrapproduzione», e Roosevelt si dichiara «partigiano di un ordinamento preventivo, delle attività economiche da attuarsi non solo per superare il periodo in corso, ma anche per l’avvenire». Anche il nuovo presidente ha fatto le sue esperienze come governatore dello Stato di Nuova York , ove la sua parola d’ordine fu «Land Utilisation and State Planning»: intervento dello Stato per diminuire le colture intensive e ricondurle in parte a bosco e pascolo in base ad un piano graduale a cui devono cooperare i proprietari, gli enti locali e lo Stato. La crisi agraria è la sua preoccupazione principale. «Il prezzo dei prodotti che gli agricoltori acquistano, supera del nove per cento quello corrente prima del 1914. Invece il valore delle derrate agricole è diminuito del quarantatré per cento» (p. 133). Per combattere il deprezzamento dei prodotti agricoli egli lascia quindi cadere il dollaro; e perché la svalutazione della moneta porta ad un aumento dei prezzi, vuole che i consumatori, cioè gli addetti alle industrie, ottengano un aumento di salario per poter mantenere, anzi stimolare il consumo. Ciò avviene mediante «codici del lavoro», liberamente accettati dai padroni e proclamati dal governo. Questi codici o regolamenti portano anche una diminuzione di orario, perché possano riassorbirsi i disoccupati. Nello stesso tempo si dedicano alcuni miliardi ai lavori pubblici e si parla – lo annunzia già il Roosevelt nel suo libro – di assicurazione contro la disoccupazione. A buon diritto quindi Butler, presidente dell’Ufficio internazionale del lavoro, plaude all’opera del Roosevelt, perch’essa collide in buona parte colle proposte dell’Ufficio. E tutto ciò avviene facendo appello alla libera cooperazione dei cittadini ed esaltando, come avevano già fatto Woodrow Wilson e Teodoro Roosevelt, lo «spirito del pioniere americano». «Io non posso garantire il successo di questo piano nazionale, proclama nel suo ultimo manifesto il presidente, ma il popolo ed il paese lo possono garantire… Io non ho alcuna simpatia per gli economisti professionali che non vogliono lasciar andare le cose per il loro corso, ma nutro fede nella forza dell’interesse comune e nella forza dell’azione unificata del popolo americano». L’impresa di Roosevelt è molteplice, complessa ed appena agli inizi. La restaurazione economica è affidata ad un Consiglio del quale fanno parte oltre i ministri, i rappresentanti di dieci organismi creati ad hoc: quello della NIRA («National Industrial Recovery Act») che è il «general» Johnson , quello dei trasporti, quello della ricostruzione finanziaria, quello dei prestiti ipotecari, quello contro la disoccupazione, quello dell’agricoltura, regolatore della produzione agricola ecc. ecc. L’ampiezza del «fronte economico», ingaggiato nella lotta, è appena immaginabile! Non ci sembra tuttavia che si possa qualificare l’esperimento americano come una rivoluzione. Noi abbiamo dimostrato anzi, citando Roosevelt e Wilson, che si tratta di una evoluzione, incalzata, è vero, a grande rapidità dalla crisi economica. Il fenomeno dell’economia manovrata è oramai generale: in alcuni paesi esso è compagno d’un rivolgimento politico, ma in alcuni altri è semplicemente un portato della guerra, del dopoguerra, della crisi di sovrapproduzione, delle lotte doganali. Non si è sentito Neville Chamberlain , conservatore, proporre misure inflazionistiche che una volta si rimproveravano ai socialisti? La Camera francese con 530 voti contro 46 non ha fissato il prezzo minimo del grano? L’Olanda, paese classico del liberismo, non ha proibito l’allevamento di altri porci che non siano i porci «officiali», quelli muniti cioè del marchio governativo sulle orecchie? Il ministro francese dell’agricoltura per difendersi da un onorevole che lo accusava d’introdurre di contrabbando il socialismo «dans les fourgons de l’Economie dirigée», rispose alcune settimane fa che la crisi aveva messo in forse tutte le dottrine. Si potrebbe aggiungere anzi ch’essa ne ha creato o promosse di nuove. I fenomeni economici sono complessi e si prestano docilmente alle interpretazioni politiche. Una volta per quanto riguarda l’intervento dello Stato nell’economia tutti erano liberali, non esclusi molti ed illustri cattolici belgi, francesi e tedeschi. Ora invece s’incontrano in tutti i paesi dei cattolici che, stanchi e come spossati dalle lotte contro il socialismo tradizionale, accettano senza beneficio d’inventario il socialismo che viene da altre parti. La linea aurea sta nel mezzo, ed è tracciata dal diritto naturale e segnalata dalle encicliche pontificie. 