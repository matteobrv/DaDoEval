Il sig. Uberto D’Ydewalle , fino a ieri redattore capo del Pays Réel, quotidiano rexista, ha abbandonato il giornale e il movimento per motivi che egli espone in una lunga lettera alla Libre Belgique. Egli vi ricorda d’aver lasciato il Rex nel 1934 in seguito ad una disapprovazione del movimento da parte dell’autorità episcopale. Vi era poi rientrato nel 1935, perché sembrava acquisita una pacificazione sul terreno religioso. Ma nel corso del 1936 si sono manifestate nel partito altre tare. Leone Degrelle, secondo il D’Ydewalle, attribuì funzioni importanti a parecchie persone che non offrivano nessuna garanzia dal punto di vista morale, fra altro a parecchi divorziati; e nei quadri dei dirigenti tanto a Bruxelles che nei dipartimenti, si ammisero persone con un passato giudiziario non sempre pulito. Inoltre, sempre secondo il D’Ydewalle, il rexismo venne progressivamente sottoposto all’influenza di personalità che non offrivano alcuna garanzia dal punto di vista politico. Per controllare la direzione del movimento si era creato un Consiglio politico, ma questo consiglio non venne interpellato nemmeno in casi d’importanza grave, come ad esempio per la decisione di provocare un’elezione a Bruxelles. Il consiglio politico poi tentò invano di vedere chiaro circa le importanti risorse finanziarie che confluivano nel movimento. Ma la causa decisiva della rottura fu la condanna del Rex da parte dell’arcivescovo di Malines. L’autore della lettera assieme a parecchi altri aveva proposto il ritiro della candidatura a Bruxelles e nelle settimane che seguirono all’elezione dell’11 aprile egli insistette parecchie volte perché si venisse ad una conciliazione e all’accettazione delle direttive episcopali. Dapprima Degrelle lo tranquillizzò ripetendo che l’accomodamento era in corso, ma alla fine dichiarò che non gliene importava gran che; questa fu la goccia che fece traboccare il vaso. Della polemica cattolico-nazista, vanno segnalati altri due documenti episcopali, comunicati al pubblico sia con la lettura dai pulpiti sia facendone circolare le copie dattilografate . Il vescovo di Berlino, conte von Preysing , fa notare che i vescovi tedeschi già nel settembre 1936 in una dichiarazione comune avevano espressamente approvato l’intervento giudiziario contro i chierici colpevoli; ma essi, allora come oggi, si rivolgono contro lo sfruttamento propagandistico dei processi giudiziari. È noto, dice il vescovo, che lo Stato nazional-socialista sottrae alla pubblicità di proposito e sistematicamente tutti i crimini contro la moralità ed altri delitti che avvengono nelle sue file. Esso si discosta da tale direttiva solo quando i delitti non si possono più occultare, ed anche allora sceglie tali formule le quali o sottacciono i vincoli degli incriminati col partito, o comunque risparmiano il prestigio e l’autorità del partito. Quando si tratta, invece, della Chiesa cattolica, si ricorre al metodo opposto e la stampa nazista si ostina a generalizzare ed a parlare di «un sistema di corruzione morale dominante nella Chiesa cattolica». Nello stesso tempo però si sottace che i sacerdoti incriminati vivevano su piede di guerra coi loro superiori ecclesiastici, ed a proposito di un sacerdote di Brauberg si finge di ignorare che egli apparteneva al partito nazista, dal quale venne espulso soltanto dopo l’arresto, e che egli prima non si peritava di criticare pubblicamente di fronte anche ad eterodossi, i sacramenti e le istituzioni ecclesiastiche. A proposito di un altro sacerdote di Monaco, di cui il vescovo fa anche il nome, si finge di non sapere che in seguito ai suoi meriti verso il partito, aveva avuto dallo Stato un’alta carica che l’ordinariato di Monaco aveva recisamente sconsigliato, perché il sacerdote non dava sufficienti garanzie di moralità. Il secondo documento è del vescovo Berning , di Osnabrück. «Agli avversari della Chiesa, egli esclama, si concede ogni libertà, ma a noi si rende difficile se non addirittura impossibile di difendere la Chiesa contro gli attacchi quotidiani … Ci si attribuisce velleità di ritornare alle antiche prevalenze sulle autorità civili. No, egli esclama, noi vescovi combattiamo per i diritti e per la libertà della Chiesa perché è compito essenziale del vescovo quello di potere predicare agli uomini la verità di Cristo e la carità di Cristo…». Intanto nel campo protestante continuano gli arresti e i confinamenti dei capi della Chiesa confessionale. Si assicura che questi provvedimenti si prendono per «preparare le elezioni delle nuove autorità ecclesiastiche entro la Chiesa evangelica». Si è festeggiato in Francia il 50° anniversario del sindacalismo cristiano. Il card. Pacelli , a nome del S. Padre, ha diretto al presidente della Confederazione sindacale cristiana una lettera nella quale ricorda che «ad onta di pregiudizi inveterati e precedendo anche le legislazioni civili, il Papato non ha mai temuto di rivendicare a favore degli operai un diritto di associazione che è del resto nella natura delle cose, allorché ha per scopo di realizzare fini legittimi, quali la salvaguardia e il miglioramento degli interessi professionali». Il cardinale si richiama qui alle direttive di Leone XIII, alla lettera della Congregazione del concilio al card. Liénart , «che è stata chiamata a buon diritto la Carta del sindacalismo cristiano», e alle insistenze della Quadragesimo anno e della Divini redemptoris. La lettera conclude con l’affermare che la formula liberatrice del sindacato cristiano è quella che si rivela più atta per stabilire un ordine corporativo soddisfacente e risolvere la questione sociale. A questo posto merita di venir inserito un articolo di mons. Thellier de Poncheville , pubblicato recentemente nella Croix a commento della presente situazione sociale in Francia. «Un anno fa, egli scrive, le leggi sociali di cui mena vanto il Fronte popolare, non erano ancora state votate. Numerosi cattolici se ne professavano da lungo tempo partigiani, almeno in principio, ma il loro programma era combattuto dai loro stessi amici che lo giudicavano pieno di chimere e di pericoli. L’indifferenza degli uni, l’opposizione degli altri, non permisero loro di attuarli a tempo. Dopo d’allora i fatti e anche il papa hanno parlato e queste due voci eloquenti, hanno dato loro piena ragione! Riforme chimeriche? Esse furono realizzate nel giugno 1937, molto rapidamente, anzi troppo rapidamente, con procedimenti e esagerazioni che rischiano di farne naufragare qualcuna. Applicate invece da noi in un periodo più favorevole, in seno alla professione organizzata, con preoccupazioni famigliari e con uno spirito di cristiana concordia, i loro inconvenienti sarebbero stati ridotti e le loro prospettive di successo fortemente accresciute. L’inevitabile trasformazione del nostro regime economico che non poteva durare più a lungo avrebbe imposto all’industria carichi meno schiaccianti e assicurato al proletariato un progresso meno precario. Nella città nuova meglio sistemata per tutti, i cattolici, fortunati ispiratori di questi grandi lavori, avrebbero ritrovato un posto e un’influenza più grandi, come una volta i vescovi e i monaci nella società francese, della quale questi furono i principali costruttori. Ma impacciati, imbrigliati dalle contraddizioni interminabili, preoccupati nell’insieme più dell’opposizione politica che della ricostruzione sociale, noi abbiamo lasciato passare l’ora favorevole! … Rubando in parte a noi il nostro programma sociale, mani estranee vi hanno introdotto un fermento nocivo, cioè il principio della lotta di classe, come se si mescolasse del vetro pesto alla farina buona. Questo pane irritante provoca oggidì nel mondo operaio delle ondate di febbre e dei torbidi che paralizzano gli affari e accrescono per tutti la difficoltà di vivere … Rimproveriamo ai responsabili, i loro errori, i loro eccessi che hanno provocato questo disastro. Ma picchiamoci anche il petto: noi non saremmo arrivati a tanto, se tutti gli uomini di buona volontà avessero fatto a tempo il loro dovere. I nostri amici avevano dunque ragione di preconizzare parecchi anni fa ciò che oggidì bisogna accettare in condizioni disagevoli. Oggi tutte le leghe di destra si accaniscono contro il regime capitalista con degli attacchi e delle critiche che una volta si qualificavano semplicemente per demagogia … Gli operai della prima ora non furono dunque colpevoli quando reclamarono la rifusione completa dell’economia liberale … Allora venivano tacciati di temerarietà perché prendevano le posizioni avanzate, ma oggi i loro contraddittori di una volta sono venuti a raggiungerli … Così si chiude con la triste constatazione dei suoi effetti funesti, la campagna di denigrazione contro i pionieri del cattolicismo sociale. Il solo rimprovero che si possa lealmente mantenere contro di essi è di non essere stati troppo audaci … La lettura della recente enciclica ci conferma definitivamente in questi pensieri. Essa rende in gran parte responsabile dei disordini rivoluzionari un regime economico “ingiusto”, ove i lavoratori sono stati esasperati di non essere compresi né trattati col rispetto cui avevano diritto … “Non ci sarebbe, afferma Pio XI, né il socialismo, né comunismo se non si fossero disprezzati gli insegnamenti o gli avvertimenti della Chiesa”. E dopo aver rilevato che il lavoro compiuto è ancora troppo poco per l’ora presente, l’enciclica afferma che il clero dovrà ormai “riservare la miglior parte delle sue forze, passando ogni altra opera al secondo piano, e i militanti dell’Azione Cattolica dovranno ricevere su questi problemi una formazione più completa”». Sulla nuova legislazione sociale in Francia può orientare: Joseph Willbois, La nouvelle organisation du travail. Réflections sur ce qui se passe en France depuis juin 1936 (Bloud et Gay). Alla Conferenza internazionale del lavoro Serrarens , segretario della Confederazione sindacale cristiana internazionale, e rappresentante del governo olandese, ha motivato con energiche parole la protesta dei sindacati cristiani contro l’accettazione dei delegati russi, i quali non sono inviati da organizzazioni sindacali libere costituite sul principio della libertà sindacale, come vuole lo statuto della Conferenza internazionale del lavoro. «Noi sindacalisti cristiani, concluse il Serrarens, rispettiamo troppo profondamente le basi della nostra organizzazione che sono la libertà sindacale, il valore della persona umana e la dignità dei lavoratori, per accettare senza protesta in seno alla nostra Conferenza i delegati operai di un sì grande paese i quali rappresentano così poco le masse lavoratrici che pretendono rappresentare». Il delegato russo Marcus ha risposto con parole sdegnose e ingiuriose dichiarando che Serrarens e i suoi colleghi «seguendo la formula dei gesuiti, si trovano come cadaveri tra le mani dei loro padroni». I russi cioè, anche dopo i tremendi spettacoli di repressione sanguinaria e tirannica di questi giorni, hanno ancora l’impudenza di ricorrere alle viete frasi sull’obbedienza cadaverica dei gesuiti. E pensare che questa gente la quale vive sotto il regime del terrore, mena gran vanto perché, dopo 20 anni, è stato concesso per la prima volta ai membri del partito di nominare in scrutinio segreto i dirigenti dei Sovieti locali, diritto elettorale che non esiste ancora affatto, nemmeno formalmente, nelle organizzazioni sindacali. Dall’ultimo numero della Vie Intellectuelle, che pubblica una documentazione sul movimento falangista spagnolo, rileviamo alcune linee direttive . Ogni cospirazione contro l’unità nazionale spagnola, dice il programma della Falange spagnola, ogni separatismo è un crimine che non perdoneremo mai. Esigiamo perciò la abolizione immediata dell’attuale Costituzione. Noi abbiamo una volontà imperiale e affermiamo che la pienezza storica della Spagna risiede nell’impero. Noi reclamiamo per la Spagna un posto preminente nell’Europa e non sopporteremo né l’isolamento internazionale né il controllo straniero. La Spagna vuol essere l’asse spirituale del mondo ispanico, come titolo di preminenza nelle imprese universali. Forze armate potenti e numerose per assicurare alla Spagna il suo rango nel mondo. Tutta l’esistenza della Spagna dovrà essere informata dal senso militare della vita. La Spagna andrà di nuovo a cercare la sua gloria e la sua ricchezza sulle vie del mare. Il nostro Stato sarà uno strumento totalitario al servizio dell’integrità della patria. Tutti gli spagnoli vi parteciperanno a mezzo della loro attività familiare, municipale e sindacale, ma non attraverso i partiti politici. La dignità umana, l’integrità dell’uomo e la sua libertà sono valori eterni ed intangibili; ma solo colui è veramente libero che è parte di una nazione forte e libera. A nessuno sarà permesso di impiegare la sua libertà contro l’unione, la forza e la libertà della patria. La Falange respinge il sistema capitalista ma ripudia il marxismo. Lo Stato nazionale sindacalista eliminerà la lotta di classe e forzerà tutti a partecipare alla produzione. Lo Stato riconoscerà la proprietà privata ma attuerà la nazionalizzazione progressiva di tutti gli organismi bancari e, per mezzo delle corporazioni, quella dei grandi servizi pubblici. Circa il problema agrario la riforma economica falangista vuol assicurare a tutti i prodotti agricoli un prezzo medio rimuneratore; ridistribuire la terra coltivabile e restituire la proprietà famigliare, ricostituire il patrimonio zootecnico ed attuare il rimboschimento. Il movimento falangista si rivolge specialmente ai contadini proclamando la volontà di una riforma agraria veramente rivoluzionaria. È burlarsi del contadino quello di renderlo proprietario di un pezzo di terra pietroso e sterile. No, è sulle buone terre che bisogna installare il contadino spagnolo. La Spagna ha abbastanza terra per far vivere tutti gli spagnoli e 15 milioni di più ancora. Non mancano gli uomini energici che attueranno la magnifica rivoluzione agraria: il trasporto nei vasti campi fertili di masse intiere, affamate da secoli e che si sono spossate a grattare delle terre miserande. Per far ciò converrà sacrificare un certo numero di famiglie … Poco importa; si sacrificheranno, il popolo spagnolo deve vivere e non ha abbastanza denaro per comprare tutte le terre … Bisogna fare la riforma agraria col sistema rivoluzionario. Le riforme agrarie attualmente in vigore per le quali si paga ai proprietari il prezzo intiero delle loro terre sono una derisione per i coltivatori. Quanto all’educazione, tutti gli spagnoli riceveranno un’educazione premilitare che li preparerà all’onore di servire nell’esercito e lo Stato con una disciplina rigorosa nell’educazione creerà uno spirito forte ed unitario. Il nostro movimento, dice il programma, reintegra nella Costituzione nazionale il sentimento cattolico di tradizione gloriosa e predominante in Spagna. «La Chiesa e lo Stato metteranno d’accordo i loro rispettivi poteri, senza che sia ammessa alcuna intromissione ed alcuna attività che riduca la dignità dello Stato o l’integrità nazionale». La Rivista Internazionale di Scienze Sociali, edita a cura dell’Università cattolica del S. Cuore, inizia la pubblicazione di una rassegna annuale del movimento «economico italiano». Il grosso volume , datato luglio 1937, è una rivista dell’economia italiana del 1936 e, come annunzia P. Gemelli, intende «celebrare in modo memorabile il primo decennale della Carta del Lavoro». All’opera hanno collaborato cinque professori e incaricati dell’Università cattolica, S. E. Tassinari e sei docenti di altri atenei. Interessano qui soprattutto gli studi di Fr. Vito sulla «politica economica e sociale corporativa» e di J. Mazzei sulla «politica economica internazionale». Il Vito conclude che se gli scopi essenziali del sistema corporativo sono la attuazione della disciplina unitaria, organica e totalitaria della produzione e il conseguimento della giustizia sociale, il 1936 ha segnato un grande progresso. L’istituto del contratto collettivo ha avuto larghissima applicazione. È stata attuata la settimana di 40 ore; è stato introdotto il libretto di lavoro (idea cristiano-sociale sempre avversata dai socialisti là ov’era attuata); i patti colonici vennero migliorati con la compartecipazione collettiva. Le previdenze assicurative e di assistenza sono in aumento, la tutela dei prezzi si è perfezionata. 