La federazione delle «associazioni e dei circoli cattolici» che è l’antica associazione incaricata di formulare, alimentare ed aggiornare il programma della Destra cattolica belga, ha tenuto recentemente a Courtrai un’assemblea di delegati di tutto il Belgio , i quali divisi in due sezioni, fiamminga e vallone, discussero e deliberarono sopra il programma rinnovatore del partito cattolico. Abbiamo altre volte riferito intorno alle discussioni e ai lavori preliminari; ora a Courtrai si presentò in formule ben definite un programma minimo, il quale comprende: a) Riforme destinate a migliorare il lavoro parlamentare: 1) Consultazione obbligatoria di un «Consiglio di legislazione» su tutti i progetti d’iniziativa del governo e dei deputati; 2) Il Parlamento verrà convocato due volte all’anno per tre mesi ciascuna volta; 3) Limitazione del numero dei deputati; 4) Sostituzione in casi eccezionali del voto segreto al voto pubblico, in virtù d’una decisione della presidenza della Camera e su proposta del governo. b) Riforme per rinforzare il potere del governo: 1) Diritto per il re di legiferare con decreti-legge deliberati in Consiglio dei ministri. In generale il decreto-legge non sarà esecutivo che un mese dopo che sarà deposto sui banchi della Camera e del Senato, ma in casi di estrema urgenza e in materia d’ordine pubblico, di sicurezza militare, di moralità e di credito pubblico, i decreti-legge entreranno in vigore immediatamente. In tutti i casi i decretilegge potranno venire ulteriormente riveduti dal Parlamento che resta sovrano; 2) Istituzione di una Corte di contenzioso amministrativo. c) Riforme del potere legislativo. Esse avverranno utilizzando la rappresentanza degli interessi e migliorando le leggi elettorali. Alla prima categoria appartiene l’utilizzazione come Consigli ausiliari del Parlamento delle «commissioni paritetiche» fra datori e detentori del lavoro e dei Consigli superiori dell’agricoltura, del commercio e dell’industria ecc. debitamente riorganizzati. Si darà inoltre ai corpi professionali e ad altri gruppi nazionali rappresentanti interessi spirituali, intellettuali o morali, il diritto di intervenire in primo grado nel designare un certo numero di deputati e senatori cooptati dalle rispettive assemblee. In quanto al diritto elettorale, si domanda un miglioramento della rappresentanza proporzionale concedendo un premio alla maggioranza, l’estensione del diritto elettorale alle donne e la instaurazione del suffragio famigliare, come primo avviamento al quale si chiede un voto supplementare ai padri di famiglia sopra i trent’anni. Infine in certe situazioni il re, oppure il governo, avrà diritto di ricorrere al referendum popolare. Questo programma minimo rappresenta per i cattolici belgi ciò che è attuabile delle riforme auspicate per rinforzare il potere esecutivo, per limitare, senza indebolirlo, il Parlamento e per avviare la partecipazione progressiva degli organismi corporativi al potere legislativo. Pierre Nothomb , sostenendo questo programma innanzi all’assemblea, ha fatto notare che esso include dei germi molto radicali. La reintegrazione del concetto famigliare nel suffragio universale ci potrà forse condurre un po’ alla volta alla sola formula sana che è quella del suffragio famigliare. Anche i partigiani dello Stato corporativo potranno sperare che, se la loro idea è realizzabile, le corporazioni sviluppandosi dalle commissioni paritetiche e dagli altri gruppi professionali prenderanno a poco a poco coscienza di se stesse, offrendosi a funzioni nuove e maggiori. Coloro invece che si preoccupano del regime parlamentare, considerino che queste riforme, preservando il parlamento dagli abusi, dagli errori e dagli eccessi, gli permetteranno di rimanere lungo tempo ancora il fattore principale del nostro edificio costituzionale. A Courtrai la votazione di questo programma non fu molto tranquilla. Un movimento giovanile di destra diretto da Dégrelle , movimento che si chiama Rex perché inalbera l’insegna di Cristo re, aveva fatto occupare quasi la terza parte dei posti disponibili della sala e aveva interrotto spesso con vivacissime dimostrazioni i relatori e inscenato ovazioni rumorose al proprio capo. Il presidente della federazione, il ministro di stato Segers , dovette difendere ripetutamente l’opera sua contro attacchi di grande violenza. Dégrelle domandò replicatamente a nome dei giovani che il presidente e tutti i vecchi cedessero il posto alla generazione novella che non è compromessa dal passato ed è animata da idee nuove e feconde. In verità dal discorso del Dégrelle non si è potuto capire quali siano queste idee . Sotto un verbalismo reciso e violento non sembra che i giovani abbiano scoperto altre riforme diverse da quelle elaborate dalla federazione. Ma è innegabile che i cattolici belgi si trovano politicamente in una crisi organizzativa. Il partito diviso in quattro grandi federazioni, (la federazione delle associazioni dei circoli cattolici, la lega dei lavoratori cristiani , il «boerenbond» e la federazione delle classi medie), dovrebbe costituire un organismo unico nell’Union catholique, che a tutte sovrasta. Ma in realtà questo organismo decentrato negli ultimi anni ha funzionato a pena e non gli fu sempre possibile di mantenere la compattezza necessaria. Per questo le critiche dei giovani sono facili. Essi stessi del resto sono divisi in due correnti, quella che tende a sinistra (Avantgarde) e la Rex che tende a destra. Veramente questa nuova associazione non è mai stata ammessa ufficialmente al partito, cosicché a Courtrai poté venir trattata da intrusa. È probabile tuttavia che la sua azione stimolatrice riesca a raffermare e a rinnovare l’attività degli organismi cattolici e in modo particolare della federazione che sotto la guida illuminata di Paul Segers ha già fatto notevoli progressi. Quasi contemporaneamente a Liegi aveva luogo il congresso dei lavoratori cristiani sotto la presidenza di Heyman e la guida del canonico Colens . Dal rapporto morale di quest’ultimo si poté rilevare che la lega dei lavoratori cristiani comprende nel 1935: 709.197 persone di cui 440.294 uomini adulti, 207.011 donne e 71.892 giovani e giovanette lavoratrici. Queste cifre attestano che la lega cristiana è ormai la più forte associazione operaia del Belgio: risultato magnifico, esclamò il presidente, dovuto alla direzione saggia ed energica del canonico Colens. Questi, continuando il suo rapporto, dimostra che le tre banche operaie cristiane del Belgio hanno resistito magnificamente alla crisi finanziaria e possiedono oggidì cento e nove milioni di depositi. Oltre queste organizzazioni finanziarie la lega possiede ancora ottocento quindici magazzini cooperativi, una cooperativa del pane e una società di assicurazione sulla vita con 10.000 polizze. Concludendo, mons. Colens insiste sulla necessità di accrescere i mezzi finanziari delle leghe locali e infine, considerando i problemi dell’azione cattolica, egli deplora l’indifferenza di una parte della gioventù cattolica verso le opere di carattere economico-sociale e l’organizzazione politica stessa. «Non bisogna, egli esclama, per trovare un ideale, correre l’avventura di un colpo di forza, esponendo la società civile alla dittatura di un cattolicismo intollerante… non bisogna perdere il proprio tempo cercando la salvezza nella creazione artificiosa di una comunità civile poggiante su basi storiche ormai superate». Sul programma economico-sociale dei lavoratori cristiani parlò il noto p. Arendt , il quale fra altro si lagnò del controllo delle banche come venne introdotto dal presente governo, perché esso finisce col favorire le grandi banche a danno delle piccole e ad estendere ancora più la dittatura finanziaria. Questa creazione di grandi organismi impersonali ed anonimi condotti dalla burocrazia costituisce in realtà una specie di precomunismo pericoloso ed insopportabile. Il relatore mette in guardia contro i tentativi collettivisti nel campo della produzione. «Se è vero, egli dichiara, che non si può ritornare all’anarchia liberale e al dominio dell’individualismo, d’altro canto non si può dimenticare il carattere personale della produzione ed i vantaggi immensi della iniziativa privata. Le nostre organizzazioni operaie e cristiane, egli dice, hanno sempre affermato non esservi che un solo mezzo pratico per conciliare e rispettare il carattere personale e il carattere sociale della produzione, l’organizzazione cioè delle professioni, sotto la condotta di autorità professionali, controllate esse stesse dall’autorità suprema dello Stato, incaricata di salvaguardare e di promuovere il bene comune. Non si tratta affatto di un corporativismo politico qualsiasi, perché le nostre organizzazioni diffidano profondamente di tutte le forme di corporativismo politico. Per preparare il sistema corporativo i sindacati cristiani hanno cominciato col proporre il riconoscimento giuridico dei sindacati e la moltiplicazione delle commissioni paritetiche. Le nostre organizzazioni continueranno la loro lotta contro il comunismo che pretende di imitare nel Belgio il regime sovietico, ma devono opporsi anche ripetutamente a ogni precomunismo bancario e a ogni corporativismo nazionalista il quale pure prepara le vie al comunismo». Il sig. Bodart, ex deputato di Charleroi, espone poi il programma politico dei lavoratori cristiani. Esso ha le seguenti direttive principali: attaccamento incrollabile alla religione cattolica; rispetto della persona umana e della famiglia; mantenimento delle libertà costituzionali; ripartizione equa delle ricchezze; organizzazione della collaborazione delle classi e professioni. Venendo alle riforme pratiche, il relatore patrocina delle modificazioni all’attuale sistema parlamentare analoghe a quelle votate a Courtrai. Gli operai però si dichiarano ancora più espressamente contro ogni specie di dittatura. Noi l’abbiamo già detto, dichiara il Bodart : «noi proclamiamo il nostro irremovibile attaccamento alle istituzioni e alle libertà costituzionali e ci pronunciamo categoricamente contro ogni forma di dittatura, pronti ad opporci con tutti i mezzi in nostro potere a ogni tentativo d’instaurarla». I democratici popolari francesi hanno tenuto il loro congresso annuale a Brest. Nel discorso finale il senatore Champetier de Ribes si è dichiarato contrario alla costituzione di due blocchi antagonisti di destra e di sinistra, dicendo che gli uni minano l’autorità dello Stato che essi pretendono ricostituire e gli altri compromettono la repubblica che pretendono di salvare. Noi che non riconosciamo a nessun partito il diritto di monopolizzare la difesa patriottica o la difesa repubblicana, proclamiamo che l’autorità dello Stato appartiene al governo e che sostituendosi ad esso col pretesto che è debole, i cittadini rischiano di indebolirlo ancora più e, costituendo l’uno contro l’altro dei fronti opposti, si espongono a scatenare la guerra civile che è la peggiore di tutte. Attaccati all’ordine repubblicano, partigiani risoluti della libertà d’associazione e di riunione e di stampa, noi ne dimandiamo il mantenimento per tutti e non solamente per i nostri amici. Decisi a sostenere l’autorità legittima, noi ci opporremo con tutte le nostre forze agli aggressori del disordine da qualunque parte essi vengano. Il leader del partito terminò facendo appello al buon senso del popolo francese e all’unione di tutti i repubblicani, condizione essenziale per la restaurazione economica, la difesa delle libertà pubbliche, la giustizia sociale e la pace. Il nuovo ministro della previdenza sociale, il professore di economia politica Dobretzberger ha dichiarato in un discorso ai giornalisti stranieri che appena l’Austria sarà uscita dal periodo rivoluzionario, la organizzazione corporativa austriaca si fonderà sulla libera elezione dei membri degli organismi cooperativi. «Il regime autoritario restituirà a poco a poco alla classe operaia nei quadri sindacali cooperativi la voce in capitolo, nel senso di una collaborazione assidua alla vita pubblica». È questa una risposta indiretta ad un manifesto clandestino distribuito dai socialisti nel quale si chiede, quale pregiudiziale di una collaborazione col regime, la libera elezione dei delegati sindacali, l’amministrazione autonoma delle istituzioni operaie e la libertà di stampa. Il vescovo di Meissen nella Sassonia si trovava in visita pastorale per amministrare la cresima nella cittadina di Altenburg. Il vescovo era passato per le vie riccamente pavesate, oggetto degli applausi e delle acclamazioni della popolazione, ed era salito poi in canonica per ricevere il clero e i capi delle associazioni cattoliche; ma fra i visitatori s’intromisero improvvisamente un procuratore superiore e un commissario criminale, arrivati in quel momento in automobile da Berlino. Introdotti in presenza del vescovo, lo dichiararono in arresto e sulle porte della canonica vennero subito appostate delle guardie di pubblica sicurezza. La sera di quel giorno, 8 ottobre, un’automobile trasportava il vescovo alle carceri di Mohabit a Berlino, ove venne rinchiuso alle quattro del mattino. Appena il giorno dopo la nunziatura apostolica venne informata dell’arresto. Così dunque si ripeteva la tradizione bismarckiana che aveva trascinati i vescovi Ledochowski , Melchers , Förster , ecc. nelle prigioni, durante il Kulturkampf. Si conosceva mons. Legge, vescovo di Meissen, come un oratore affascinante ed uno scrittore vigoroso, di provata fama negli ambienti universitari, nei quali i suoi discorsi contro Rosenberg e il neo-paganesimo producevano sicuro effetto. Egli passava per uomo di coraggio, di dignità e di onore. Ed eccolo incarcerato sotto l’accusa di traffico illecito di divise! Di che si tratta invero? Nominato vescovo a Meissen e trovatosi alla testa di una diocesi poverissima che contiene il 5 per cento dei cattolici in confronto del 95 per cento dei protestanti, egli si trovò a lottare contro difficoltà finanziarie notevolissime. Fu allora che accolse volentieri la proposta di suo fratello, Teodoro Legge, segretario generale dell’associazione di San Bonifacio, il quale gli disse di aver trovato un uomo capace di alleggerire i debiti della diocesi riscattando le obbligazioni di un prestito di trecentomila fiorini in condizioni particolarmente favorevoli. La diocesi avrebbe potuto pagare il prestito, depositando presso una banca di Münster 180.000 marchi in favore dei creditori olandesi, marchi però che avrebbero dovuto rimanere a Münster, fino a tanto che si sarebbe potuto legalmente esportare il capitale. Ma un giorno il banchiere, ora fuggito in Olanda, confessò a Teodoro Legge di aver trasferito il danaro in Olanda contrariamente alla legge. Così il vescovo e il fratello furono in realtà vittime di uno speculatore. Il processo che si svolse a Berlino «contro Pietro Legge e consorti», nonostante il contegno parziale del tribunale, dimostrò ad ogni sereno osservatore l’innocenza degli accusati e la loro buona fede. Ma il tribunale condannò il vescovo a 100.000 marchi di ammenda, il fratello a 5 anni e il vicario vescovile a tre anni di prigione . Questo processo si rilega a tutti i processi contro religiosi che si sono svolti in questo periodo. Converrebbe occuparsi più in particolare delle accuse farisaiche rivolte dall’hitlerismo contro 120 sacerdoti e religiosi, tre vicari generali ed infine un vescovo, incarcerati per la stessa accusa. Basterà constatare che si tratta in genere del tentativo di questi religiosi di pagare i loro debiti, debiti venuti a scadere entro il 1935 e contratti quasi tutti in Olanda 10 anni fa, per assecondare l’invito del governo d’allora, il quale voleva che tutti gli enti pubblici eseguissero lavori di costruzione e di rinnovamento onde combattere la disoccupazione. Ma a questi pagamenti si oppone ora la dittatura finanziaria che domina in Germania e i casi di eccezione o le modalità da seguirsi sono contemplate in una trentina di decreti. Per poter superare tutti gli scogli giuridici, i religiosi dovettero naturalmente affidarsi a tecnici e a banchieri, tra i quali il direttore della Banca Universum di Münster era loro stato particolarmente raccomandato. Fu così che la lor buona fede poté venir sorpresa e che parecchi incapparono nelle maglie della nuova legislazione finanziaria. Ma niente giustifica lo scandalo farisaico suscitato attorno a questi processi delle divise e tutto fa ritenere che ci troviamo innanzi ad una colossale montatura destinata a mascherare la lotta senza quartiere che certi circoli tedeschi muovono contro la Chiesa cattolica. 