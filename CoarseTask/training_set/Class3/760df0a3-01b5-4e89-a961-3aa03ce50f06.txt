La sera del 13 marzo 1545, al tuonare delle artiglierie, entravano in Trento, accolti dal Cardinale Madruzzo i Legati Pontifici Cardinal Del Monte, poi Papa Giulio III e Marcello Cervini, poi Marcello II ; e aveva inizio così una delle maggiori e più feconde manifestazioni della storia ecclesiastica. Avvenimenti più clamorosi, manifestazioni più spettacolari sono scomparse nell’ombra remota della storia civile, ma il Concilio di Trento costituisce ancor sempre il fondamento della vita ecclesiastica e religiosa, ogni parroco prima del possesso, ogni laureando prima della promozione, ogni vescovo prima della consacrazione, ogni clerico ricevendo gli Ordini, tutti riconfermano solennemente la loro fedeltà ai dogmi, come vennero formulati nel Tridentino, e alle norme giuridiche e disciplinari, dettate o rinnovate dal famoso Concilio . Alla vigilia del Congresso di Budapest si può anzi ricordare particolarmente che il Concilio di Trento sta come all’origine del moderno movimento eucaristico, poi che tutte le disposizione venute dopo per la Comunione frequente e per un più intenso culto dell’Eucarestia sono sviluppi, interpretazioni, applicazione dei celebri decreti tridentini sul Sacramento dell’Altare. Quando nella chiesa di S. Maria Maggiore in Trento si volle dipingere un quadro commemorativo che della celebre assemblea rappresentasse una delle scene più impressionanti e decisive, si scelse appunto il momento, in cui i Padri ascoltano commossi la parola infocata di Padre Diego Laynez durante il suo famoso discorso sull’Eucarestia. Il generale dei Gesuiti parla come sotto l’impulso di una irresistibile ispirazione, cinque ambasciatori siedono ai piedi del pulpito e tutt’attorno nell’emiciclo cardinali, vescovi, teologi appaiono come soggiogati da un profondo e confortante pensiero. Ma il Concilio oltre che organizzare a avviare l’interna riforma della Chiesa, salvando la purezza del dogma e inculcando quella dei costumi, ebbe una palese efficacia nella stessa vita sociale del mondo, poiché a Trento trionfò il principio dell’attivismo ottimista contro Lutero che negava l’efficacia delle opere e proclamava l’irrimediabile corruzione dell’umana natura. Il cammino delle civiltà, i progressi umani – fu di nuovo dichiarato a Trento – sono frutto di una collaborazione fra Dio e l’uomo. L’uomo, collaborando con Dio, si fa artefice del proprio destino. Chi visita la mirabile cattedrale di Trento, può venerare ancora, in una cappella di destra, il «S. Crocifisso del Concilio», innanzi al quale furono prelette e promulgate le decisioni conciliari. Il Crocifisso, in grandezza più che naturale, veniva allora sollevato in alto nel centro del Duomo e chiamato quasi a testimonio dell’eterne verità che venivano difese e proclamate. La fiamma che vi arde perpetuamente dinanzi appare ancora oggidì come il simbolo di una continuità di vita e di grazia: le energie vitali del cattolicismo che a Trento vennero energicamente rievocate, continuano a rinnovarsi nella Chiesa di ieri, di oggi e di domani. Commemorare dunque il Concilio di Trento non è fare opera accademica, ma è e deve essere un rivivere nel tempo presente le ragioni della nostra vita religiosa e sociale, alimentandoci della fede illuminata e robusta che a Trento celebrò una delle sue maggiori vittorie. Per questo nessuno troverà fuor di luogo la notizia che l’Arcivescovo di Trento Mons. Celestino Endrici abbia già costituito fin d’ora, col concorso della autorità politiche e municipali, un Comitato per preparare la ricorrenza quattro volte centenaria del Concilio . Il comitato si propone di pubblicare un periodico per illustrare i monumenti e i personaggi conciliari, di organizzare una mostra iconografica e di promuovere l’erezione di una chiesa a Cristo Re in un rione della città . In una lettera nella quale il zelante Arcivescovo dà notizia di tale iniziativa al Santo Padre, Mons. Endrici esprime la speranza che «la rievocazione di quanto ha legiferato il celebre Concilio nel campo dottrinale e disciplinare costituisca un baluardo contro la diffusione di errori e di dottrine che vorrebbero ferire il corpo mistico di Cristo» e che le preghiere elevate in quest’occasione dal popolo cristiano «affrettino in mezzo alle nazioni la pax Christi, necessaria per la fruttuosa e universale partecipazione a questo centenario». Sua Eccellenza chiude la sua lettera implorando la benedizione di Sua Santità sull’opera del comitato «perché la sua attività porti frutti abbondanti non solo di gloria e decoro per la Chiesa, ma ancora di grande vantaggio per il benedelle anime». A tale lettera il Santo Padre faceva rispondere dal Suo Segretario di Stato, Sua Eminenza Rev.ma il Signor Cardinale Eugenio Pacelli col seguente venerato documento: «L’iniziativa presa da Vostra Eccellenza Rev.ma per una degna commemorazione del IV Centenario del Concilio di Trento, ben risponde all’importanza di un fatto che negli annali della Chiesa ha il vero e proprio carattere di un avvenimento capitale, destinato a segnare l’inizio di nuovi tempi nella combattuta vita di lei. Gli ardui lavori che per tanto spazio di anni e in mezzo a così delicate e complicate vicende fecero di codesta illustre città la privilegiata sede di cos’importanti assise, sono ben meritevoli di essere rievocati in questa occasione alle luce della storia, mentre la loro vitalità non è punto diminuita e dei loro frutti gode tuttora in pieno la Chiesa docente e tutto il popolo cristiano. Condotta nella forma austera a cui Vostra Eccellenza accenna nella sua lettera al Santo Padre, questa celebrazione apparisce fin d’ora feconda essa stessa di beni spirituali ed in particolar modo adatta a ridestare negli animi la fede intiepidita e l’attaccamento filiale alla Madre comune, la Chiesa, custode gelosa della Verità rivelata e sempre vigile sui nuovi bisogni della grande famiglia di Gesù Cristo. Vivamente augurando che l’opportuna commemorazione abbia per ogni verso il successo che è lecito sperarne, Sua Santità si compiace intanto con lo zelo pastorale da cui emana l’idea, e lodando volentieri le manifestazioni prescelte invoca sul ben ordinato lavoro i lumi e i favori del Cielo, ed in auspicio di questi doni invia di cuore all’Eccellenza Vostra ed alle egregie persone da Lei chiamate a tradurre l’idea in atto, la confortatrice Apostolica Benedizione». Assicurato così all’iniziativa l’augusto incoraggiamento del Santo Padre, Monsignor Endrici, come ci scrivono da Trento, intende ora rivolgersi all’Ecc. mo Episcopato, ai generali degli Ordini religiosi, agli Istituti cattolici d’alta coltura, e alla numerosa schiera degli studiosi che scrissero sul Concilio di Trento, perché la commemorazione assuma quel carattere di universalità che le è dovuta, sia in appoggio delle iniziative già annunciate, sia per prenderne delle di maggior respiro e più vasta risonanza, a cui provvedano organi o istituti di carattere mondiale. La stampa cattolica sarà ben lieta di prestare tutto il suo appoggio e il suo doveroso concorso. 