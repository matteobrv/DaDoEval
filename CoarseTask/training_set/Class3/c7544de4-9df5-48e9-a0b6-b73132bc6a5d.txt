Nel regime parlamentare del dopo guerra il Centro diventa il partito di governo per eccellenza. La parola d’ordine è: «Hinein in den Staat» (Dentro nello Stato!). Non ripetiamo l’errore dei conservatori francesi. Bisogna riempire del nostro spirito la forma democratica dello Stato. Fin qui tutti sono d’accordo. L’insegnamento di Ketteler, il quale, caduto a Sadova l’ideale dell’unione con l’Austria così caro ai cattolici , li aveva ammoniti ad adattarsi all’impero dell’egemonia prussiana e a partecipare all’edificazione del nuovo Stato; i ripetuti appelli di Windthorst contro ogni forma di astensione, hanno creato nel movimento centrista una tradizione attivista che non si smentisce nemmeno dopo la rivoluzione. Ma c’è il problema della collaborazione coi socialisti, dai quali lo separa un abisso. In sul principio si trova naturale che il Centro governi con quanti vogliono rinsaldare il nuovo regime costituzionale – sono ministeri di salute pubblica; non c’è altra possibilità di mantenere l’ordine e di tener lontana la repubblica socialista, dice il Trimborn al congresso centrista del 1920. È una «dura necessitas». Cosí pensano i vecchi condottieri come Gröber, Trimborn, Spahn , rappresentanti di una generazione che oramai scompare. Le critiche però non vogliono tacere e oltre che nella stampa cattolica austriaca trovano appoggio anche in qualche organo ecclesiastico della Germania (I). Allora la direzione del partito il 31 marzo 1921 presenta all’episcopato un lungo e documentato memoriale che spiega e giustifica la collaborazione coi socialisti maggioritari, non solo dal punto di vista delle necessità del regime parlamentare, ma anche dal punto di vista cattolico dimostrando che specialmente nella Prussia era stato possibile ottenere dai socialisti un regime scolastico soddisfacente (II). Da allora in poi il pensiero collaborazionista si evolve ed assume un carattere positivo. Non è più una dura necessitas, ma uno strumento cercato e voluto per la ricostituzione della nuova Germania. Al congresso del 1922 Mons. Brauns, ministro del lavoro, è applauditissimo quando dichiara: «Noi siamo convinti che senza la partecipazione della classe lavoratrice al governo e all’amministrazione, lo scopo che ci proponiamo della restaurazione statale è irraggiungibile. E poiché la maggior parte di questi lavoratori è inquadrata nella socialdemocrazia, riteniamo imprescindibile la partecipazione di questo partito al governo». È una tendenza, come si capisce, imposta dal concetto della rappresentanza proporzionale. Nello sfondo però la preoccupazione fondamentale è che la massa socialista non ritorni all’atteggiamento negativo e rivoluzionario dell’ante guerra, ma diventi entro la nuova repubblica un partito possibilista e laburista. Siamo ai tempi di Wirth e di Rathenau , quando è ritornata al governo la coalizione di Weimar. Senonché questa volta, in seguito alla riunione dei maggioritari con gli indipendenti, sono i socialisti che forzano la situazione ed escono dal governo. Vi ritornano poi nell’estate del ’23 col ministero Streseman , al quale riesce per poco a tener assieme la «grande coalizione» che comprende socialisti, Centro, popolari, democratici: ma già sulla fine dello stesso anno Marx deve formare un ministero dei partiti mediani, un ministero di minoranza che vive dell’appoggio dei socialisti. Non abbiamo bisogno di ricordare che questi mutamenti di governo dipendono quasi sempre da contraccolpi di politica estera (Slesia, Rhur, riparazioni) e che di fronte ai socialisti, disposti ad appoggiare una politica di conciliazione e di applicazione dei trattati, sono i tedesco-nazionali che non accettano né Versailles, né la repubblica. Nel 1924 si rinnova due volte l’appello ai comizi elettorali, ma la situazione n’esce peggiorata. Ora anche se i socialisti vorranno, i tre partiti della coalizione di Weimar non bastano più a costituire la maggioranza, perché dal 1919 in qua hanno perduto complessivamente 118 mandati, specie perché la borghesia, anche per ragioni economiche, ha disertato i ranghi dei democratici per rinforzare quelli della destra. Da questo momento il gruppo Streseman, incalzato dalla propaganda tedesco-nazionale, mira a costituire il blocco borghese. Non vi riesce per l’opposizione del Centro il quale però alla fine deve adattarsi a dei ministeri-ripiego, che poggiano su una maggioranza che si fa e disfà di volta in volta. «Siamo stati costretti a cedere, dice nella sua dichiarazione il pres. Fehrenbach alla Camera, ma almeno abbiamo impedito la formazione di un blocco antisocialista». Nel maggio 1926 torna per la terza volta Marx, il quale governa con l’appoggio dei socialisti e si dispone a preparare la grande coalizione. Infatti i socialisti si dichiarano finalmente, a Natale, disposti ad assumere la responsabilità di governo, ma vogliono prima le sue dimissioni. Nella lunga crisi che seguì, Streseman che lavorava sempre per attrarre nel governo i tedesco-nazionali trovò un appoggio dichiarato nel presidente Hindenburg. Alla fine il Centro dovette cedere. Siamo alla coalizione di destra con Marx di nuovo al cancellierato (gennaio 1927). Tutte queste manovre parlamentari qui naturalmente non interessano, come non ci riguardano le fatiche, vane finora, dei partiti per costituire, dopo le elezioni del maggio 1928, la grande coalizione. Ad estranei è solo lecito aggiungere che durante quest’ultima crisi il Centro apparve come disorientato e deluso e che la sua presente condotta politica manifesta l’incertezza di un periodo di transizione fra i vecchi e provati condottieri, appena scomparsi, e i nuovi che si devono ancora affermare. Il congresso del dicembre 1928 tentò di superare le interne gelosie e i contrasti fra il gruppo sindacale (Stegervald ) e la maggioranza col nominare alla testa del partito un sacerdote, prof. Kaas , noto finora come specialista in politica estera; ma non appare tuttavia certo ancora se questo sacrificio del colorito «interconfessionale» basterà a chiudere rapidamente il periodo delle incertezze. Ma torniamo ad occuparci delle direttive programmatiche. Il Centro del programma del 1922 ha cercato una nuova definizione col sottotitolo partito popolare cristiano (christliche Volkspartei). La sua posizione nella politica interna è data dalla sua «concezione cristiana dello Stato e dalla sua tradizione di partito costituzionale». È contrario ad ogni trasformazione violenta della forma dello Stato. Il Centro si dichiara per «lo Stato popolare tedesco» (deutscher Volksstaat), la cui forma viene determinata in via costituzionale dalla volontà del popolo. Nel popolo, che è detentore del potere politico, bisogna infondere la coscienza della propria responsabilità per le sorti dello Stato. Perciò al governo devono partecipare i cittadini di tutte le classi popolari. Il predominio di una classe (marxismo) o di una casta (conservatorismo-agrario prussiano) sono del pari inconciliabili con l’essenza dello Stato popolare». Seguono in questa cornice i postulati della libertà delle «società religiose» e della scuola confessionale. In due documenti dello stesso anno (giugno e ottobre 1922) la direzione del partito s’affretta anche a rilevare di nuovo il carattere interconfessionale del partito, affermando che nelle difficili condizioni del momento bisogna fare una politica di raccoglimento e costituire un Centro di tutti coloro che vogliono difesa la religione e la patria. Per ciò nelle candidature, si terrà conto anche dei protestanti che accettassero il programma del partito. Come si vede, in questa definizione si evitano ancora i termini d’importazione «democrazia e repubblica» che possono portare a discussioni pericolose e a divisioni. Ma il Wirth, che è l’ispiratore principale del programma, nelle sue personali manifestazioni, parla schiettamente di linea democratico-cristiana. Nella prefazione alla prima raccolta dei suoi discorsi (III) egli insiste sull’unione di tutte le forze popolari, attuata da un governo su larghissima base, che deve compiere l’opera di salvamento all’interno e alimentare lo spirito di conciliazione in Germania e in Europa. «Una deviazione, scrive nel ’24, anche temporanea dalla via oggi riconosciuta giusta dalla maggioranza del popolo tedesco ci può precipitare di nuovo in un disastro incommensurabile». Alla vigilia delle elezioni del ’24 (gennaio) il Wirth dirige una lettera all’on. Joos , che è presidente del movimento giovanile centrista (IV) – studenti e giovani accademici in maggioranza, riuniti nelle leghe di Windthorst (Windthorstbund) – per sostenere la sua tesi del collaborazionismo con la sinistra. «Noi eravamo, egli dice, sempre conservatori nel miglior senso del pensiero cristiano, ma reazionari mai. Conservatori come pensava il grande Görres. Ciò che esiste va rispettato, ma esso deve strappare alla vita la sua forza creatrice e non arrestare il progresso». Joos risponde, associandosi in via di massima, ma aggiungendo: «il Centro non deve scivolare verso destra, ma nemmeno verso sinistra. Esso ha il carattere del conciliatore. Non bisogna accettare come criterio assoluto, che la destra sia inconvertibile per sempre. D’altro canto la difesa delle istituzioni repubblicane non ci deve far perdere di vista che il vero solidarismo delle classi non ha trovata ancora la sua norma definitiva». Senza riserve è invece l’adesione di altri due capi giovanili, Dr. Krone e prof. Müller che fra l’altro domandano al Centro un intervento più energico e più palese in favore della tendenza pacifista degli ultimi papi. Recisa e vivace è l’affermazione di Wirth, posta come a conclusione del libro: «L’essenziale della costituzione è lo stato popolare. Ma esso, “Volksstaat”, è impossibile se da una parte si costituisce il blocco borghese e dall’altra il blocco proletario». Le condizioni parlamentari però furono più forti dei programmi. Abbiamo visto che il Centro venne costretto dopo il ’24 ad essere il perno dei governi «mediani». Ed ecco che la teoria politica si adatta alla situazione. Joos elabora ed approfondisce il concetto centrista, per dir così, del Centro (V). Il Centro, dice, non è, un conglomerato di interessi ed idee diverse, ma l’adeguata espressione dell’universalità cattolica del suo programma. È un partito sintetico. Wirth allora frondeggia, allarga il campo della sua propaganda, tenta di preparare negli spiriti la coalizione, fondandosi sul repubblicanesimo come cemento fra uomini di diversi partiti. Una rivista «Die deutsche Republik» diventa l’organo di questa concentrazione che si chiama l’unione repubblicana. Ma perfino il Centro sembra esitare a fondare la sua caratteristica sulla «forma dello Stato». Nel suo congresso di Soest (1926) si fanno largo dei pensieri come questi: «il sistema democratico è di per sé buono, moralmente lecito e giovevole», ma noi in Germania abbiamo una democrazia non organicamente cresciuta, ma improvvisata, per la quale il vecchio regime non aveva offerto alcun elemento di preparazione, avendo trascurato lo sviluppo del senso della responsabilità e della personalità. Bisogna trovar modo di conciliare il principio parlamentare con la necessità di avere un governo forte e stabile. Il repubblicano non deve aver paura di siffatte riforme, pur che non dimentichi che «la costituzione non è un pezzo di carta». Intanto la politica della coalizione verso sinistra aveva subìto una amara delusione. Nelle elezioni presidenziali, data la iniziale resistenza del Centro ad aderire ad un equivoco candidato «borghese», si era arrivati, nella seconda votazione, a costituire il Volksblock (blocco popolare) contro il blocco borghese. Socialisti, Centro e democratici – la vecchia coalizione di Weimar – si era ricostituita. Il manifesto del Centro proclamava lo stato popolare sociale – fraseologia virthiana – e la fede assoluta nella costituzione. Il candidato di sinistra era un cattolico – Marx – quello della destra nient’altro che Hindenburg. Ed ecco risorgere l’antico spettro ultramontano. «Nessun maggior trionfo per Roma – scrive la Tägliche Rundschau – che la caduta dell’impero evangelico. Ora Roma ne vuol impedire la resurrezione». Anche la «lega evangelica» lancia l’antico grido: No popery! I conservatori protestanti e il gruppo dei cattolici, capitanata da Martino Spahn, che si sono aggregati ai tedesco-nazionali, attaccano il Centro per la sua alleanza coi socialisti, la quale vorrebbe impedire la vittoria di un credente come Hindenburg. Risponde la «Germania» (21 aprile 1925) che le coalizioni vanno considerate come necessità contingenti ed estrinseche «che mutano secondo gli scopi del momento e gli sviluppi dei partiti. Il Centro è un partito di Weltanschauung perché le sue idee fondamentali germinano dall’humus cattolico; ma queste idee deve tentare di realizzarle in un paese, lacerato da contrasti confessionali. I tedesco-nazionali sono tenuti assieme dallo spirito di reazione monarchica. Chi oserà sostenere che tutto quello che nella nostra vita politica è antisocialista sia per ciò stesso cristiano? Poiché noi siamo oramai un popolo lacerato da contrasti religioso-culturali, possiamo procedere in tali cose solo sulla base della tendenza verso tutti, rinunziando, nel regno dello spirito, ad ogni coalizione. Ebbene è un fatto che negli ultimi anni il socialismo maggioritario (ufficiale) ha dimostrato per tale principio liberale maggior comprensione che gli altri partiti». Il risultato è noto. Marx ebbe 13 milioni e 751 mila voti contro 14 milioni e 655 mila dati a Hindenburg. Le sconfitte raffreddano subito gli entusiasmi. I cattolici bavaresi che al primo scrutinio avevano raccolto sul loro candidato Held più di un milione di voti, avevano poi in grande maggioranza votato contro Marx, pure tanto favorevolmente noto come presidente della «organizzazione scolastica cattolica». L’aconfessionalismo non aveva giovato, quando si trattava di protestanti ed aveva danneggiato, quando si trattava di cattolici. I dirigenti centristi dovettero ora aver l’impressione che bisognava fare una politica di raccoglimento. Di tale politica fu di nuovo rappresentante il Marx il quale per la sua grande rettitudine e saggezza pare indicato per situazioni in cui bisogna superare contrasti e trovare accordi. Quando la coalizione di destra parve inevitabile, Wirth ritornò sulla scena per sbarrarle il cammino. Si deve al suo influsso la compilazione del manifesto nazionale del Centro del 21 gennaio 1927. Ne abbiamo già anticipata la citazione per quanto riguarda la politica sociale. Ma il punto dirimente era quello che affermava la repubblica. Qui si fa un passo avanti, in confronto del ’22. «Non c’è per noi nessun’altra realtà politica che quella della repubblica tedesca coi suoi simboli. Essa ha dato al popolo tedesco la sua unità in tempi di disperazione. Anche per il lontano avvenire essa rappresenta l’unica via della speranza. Il Centro ha contribuito a creare tale costituzione. Noi vi ci manteniamo fedeli, custodendone, sviluppandone e curandone l’intimo senso, e sforzandoci incessantemente di mantenere questa costituzione in organico contatto col popolo e colle sue forze vive». Accadde ora che i punti programmatici ricavati da tale manifesto e presentati ai partiti da Marx, venissero, con sorpresa di molti repubblicani, accettati anche dai tedesco-nazionali sia pure sotto le pressioni di Hindenburg, che la destra giungesse anche al punto d’impegnarsi a votare per le leggi in difesa della repubblica e ad agire contro le società combattentistiche. Il Centro dovette quindi adattarsi; e tutti appoggiarono Marx. Solo Wirth si spinse tant’oltre da votare in pubblica Camera contro il gabinetto. Marx però era stato attratto nella coalizione anche da una grande speranza, quella di risolvere finalmente la questione scolastica. Fin dai primi anni dopo la guerra il Centro nei suoi proclami aveva insistito perché si votasse una nuova legge scolastica qual’è prevista dallo statuto fondamentale. La «Katholische Schulorganisation» aveva rilevato in due grandi inchieste estese a tutta la Germania, che l’ottanta per cento dei cattolici, aventi diritto a voto, desideravano la scuola confessionale. Un primo progetto era stato già presentato nel ’21, dal sottosegretario all’istruzione, il socialista Schulz , quegli stesso che rappresentava il dicastero scolastico a Weimar. Ma il Centro l’aveva trovato insufficiente e s’era proposto di ottenere la modificazione: venne poi la crisi monetaria e, poiché la nuova legge implicava nuove spese, non ci si pensò più. Un ulteriore tentativo del 1925, sotto un ministero mediano, non ebbe esito migliore. Finalmente, avvenuta la costituzione del ministero di destra, Marx poté sperare nella soluzione. I lettori ricorderanno i due capoversi dell’art. 146 dello statuto, che costituirono il cosidetto secondo compromesso scolastico di Weimar. Nel primo capoverso si parla di «una scuola popolare a tutti comune» ecc.; nel secondo si stabilisce però che nei comuni, ove i genitori lo vogliano, si erigeranno scuole confessionali. Nelle disposizioni transitorie si aggiunge poi che nei paesi, nei quali sussiste per legge la scuola comune, si dovrà fare un trattamento speciale. Ora i partiti liberali interpretano il compromesso nel senso che la scuola comune debba considerarsi come la scuola normale e quella confessionale, come eccezione; e la Suprema Corte in parecchi casi diede ragione a questa interpretazione; il Centro invece afferma che per lo statuto i due tipi di scuola sono equiparati e che decisiva sempre ed ovunque, è la volontà dei genitori. Da ciò naturalmente un diverso modo di trattare le scuole esistenti e di regolare l’impianto di quelle nuove. I più radicali dei liberali sostengono che la regola dev’essere di mantenere comuni tutte le scuole che ora sono tali e che comuni debbono essere anche le scuole ex novo che si fondano d’ufficio. Solo che, trattandosi di nuove scuole, ad un certo punto della procedura, se una data percentuale dei genitori farà la proposta della scuola confessionale, la proposta dovrà essere esaminata; ma qui in questo esame, nella fissazione della percentuale necessaria per la proposta e nell’interpretazione della clausola dell’art. 146 che dice: «purché non ne soffra la frequenza della scuola», quante disposizioni possono venir introdotte che, in via pratica favoriranno o, addirittura, saboteranno la scuola confessionale! Ecco l’infido terreno, sul quale si svolge la lotta dei partiti. Marx nelle sue linee programmatiche aveva incluso il principio, che parve accolto da tutti i compaciscenti: «equiparazione in via di massima delle scuole confessionali e comuni» e nel suo discorso di presentazione al Reichstag il 3 febbraio 1927 poteva dichiarare a nome di tutti: «Se diamo uno sguardo retrospettivo alla nostra storia vediamo che la nostra coltura è nata e cresciuta su terreno cristiano. Da questa terramadre lo spirito del popolo tedesco deve suggere la linfa del suo rinnovamento. Tale pensiero troverà applicazione nella legge scolastica, progettata dal governo». Nella pratica lo «spirito cristiano» della nuova coalizione si dimostrò poco fecondo. S’incominciò a discutere intorno al progetto scolastico il 18 ottobre 1927 e lo si dichiarò interamente fallito il 15 febbraio 1928. Fra i due termini le trattative, le discussioni, le proposte furono infinite. Nel Consiglio federale, tentò prima la Prussia di stabilire un accordo fra i rappresentanti dei vari stati e la Prussia governata sempre dalla coalizione del Centro con la sinistra, era certo la più indicata per fare la mediatrice. Ma il progetto prussiano fu respinto per opposte ragioni, tanto dai paesi a scuola comune, quanto dalla Baviera. Nei parlamenti poi degli stati a scuola comune, come il Baden, l’Assia, la Sassonia, perfino i tedesco-nazionali che al Reichstag si pronunciavano per la scuola confessionale, presero atteggiamento contrario al progetto governativo. Ma nel comitato scolastico del Reichstag il partito che mandò a picco la legge fu dei popolari del gruppo Streseman presso i quali si rivelano di recente sintomi di ricaduta in quel liberalismo di tendenza anticlericale di cui erano stati durante il Kulturkampf gli antesignani. La questione della scuola non è quindi ancora sistemata; ma la soluzione favorevole dovrà venire, perché nello statuto di Weimar i cattolici hanno conquistato oramai una trincea, che permette loro di attendere la migliore occasione. Alla costituzione del quarto gabinetto Marx, s’era fatto anche un gran parlare del Concordato col Reich. La grande stampa liberale aveva dato l’allarme e s’era affermato, nonostante le smentite più recise, che il Centro s’era piegato finalmente alla collaborazione coi tedesco-nazionali sotto le pressioni del nunzio Pacelli , che avrebbe avuta in cambio la promessa del Concordato. La notizia, lanciata, si diceva, dal ministero degli esteri chiamò in causa anche Stresemann, il quale interpellato alla Camera rispose che dopo che la Baviera aveva conchiuso un Concordato e si apprestava a fare altrettanto anche la Prussia, riteneva desiderabile che si addivenisse anche al Concordato del Reich. E in verità già nel 1920 Ebert , il presidente socialista, rispondendo al discorso di presentazione del Nunzio aveva dichiarato d’essere disposto a regolare con lui i rapporti fra Reich e Chiesa cattolica sulla base della «piena libertà di coscienza garantita dalla Costituzione» e nel ’24 e ’25 sotto i gabinetti «mediani» di Marx e Luther s’erano iniziati i lavori preliminari. Ma la cosa rimase lì, parte per le difficoltà intrinseche, parte per il timore di nuove agitazioni confessionali. Bisogna ricordare che anche cent’anni fa, il Concordato bavarese era rimasto il solo conchiuso su territorio germanico. Per gli altri stati si era ricorsi al metodo delle Bolle (VI) emanate a Roma e pubblicate poi con decreto reale nella raccolta delle leggi. Ma tanto in Baviera come negli altri stati il Concordato e le Bolle non vennero poi rispettati che per quella parte che rappresentava concessioni della Chiesa allo Stato; in via di fatto tutte le ordinanze dei vescovi, anche l’emanazione delle Bolle, erano sottoposte al placet regio, tanto che Pio VIII dovette protestare contro codesta «probrosa, miserrima servitus!». Anche qui fu il ’48 che recò una parziale libertà e al soffio delle nuove idee i vescovi trovarono l’ardimento di raccogliersi a conferenza a Würzburgo , senza chiedere il nulla osta governativo e per l’impulso venuto da Francoforte, come abbiamo visto, la Chiesa cattolica ebbe poi piena autonomia in Prussia. Non l’ebbe invece negli Stati meridionali, fino allo statuto di Weimar! Ben si capisce del resto, dopo le esperienze del secolo XIX, che anche la diplomazia pontificia proceda con tutte le cautele e attenda con pazienza il tempo opportuno. A che giova infatti il più bel Concordato se manca la lealtà dell’applicazione? A che giovano i trattati se nessuna forza monta la guardia per vigilarne l’esecuzione? E qui la forza non può essere che la forza morale e giuridica che si fa valere nelle coscienze e, nella sua espressione politica, attraverso la scheda elettorale. Vorremmo chiudere questa nostra rassegna con un sintomo favorevole, col riavvicinamento cioè dei bavaresi al Centro. Staccatisi nel 1920, per ragioni federaliste e sotto l’influsso predominante del Dottor Heim di Ratisbona, il noto «re dei contadini» della Baviera, i 19 deputati del «partito popolare bavarese» – oggi 16 – si trovarono accanto al Centro sulla linea dei governi mediani prima e dopo il ’24, e nella maggioranza del ’27. Ora, dopo ripetute conferenze, presiedute da Marx, oltre che dividere la sfera di competenza nella Baviera e nel Palatinato, gli accordi stabilirono che al Reichstag Centro e popolari costituirebbero una comunanza di lavoro (Arbeitsgemeinschaft). Se ciò porterà poi alla fusione è difficile prevedere, benché nel congresso di Colonia (dicembre 1928) essa fu invocata d’ambe le parti. Lo sfondo politico-psicologico del dissenso è probabilmente più ampio di quello che appaia per l’attaccamento alla casa cattolica dei Wittelsbach e per la loro origine politica agrario-conservatrice. La reazione contro l’esperimento di dittatura proletaria subita da Monaco li ha spinti all’alleanza coi tedesco-nazionali, coi quali condividono il governo locale. Nel ’25, quando si trattò di eleggere il presidente del Reich, Hindenburg venne preferito a Marx, perché attorno al maresciallo si erano suscitate delle speranze revisioniste. Ad ogni modo, la pattuita Arbeitsgemeinschaft va considerata come la chiusura di un periodo assai critico, nel quale gl’interessi politici divergenti avrebbero potuto creare un contrasto di scuole e dottrine politiche, e portare infine ad uno spirito di reazione monarchico-conservatrice che il Centro, movendosi sulla linea di mezzo, aveva saputo superare. I cattolici germanici non ebbero né un Lacordaire né un Montalembert, ma nemmeno un De Maistre o un de Bonald. La «controrivoluzione» che doveva a varie riprese conquistare in Francia gli animi dei cattolici fino a sboccare nell’Action française, non ebbe in Germania, et pour cause, molti aderenti. Il sistematico della controrivoluzione, è vero, l’Haller (VII), era un tedesco, ma egli ebbe più discepoli in Francia e in Italia che in Germania. Federico Gents era nato, è vero, a Breslavia, ma la sua attività politica di legista reazionario, la svolse a Vienna, accanto al Metternich. I cattolici più occidentali invece, in mezzo ai quali doveva sorgere il Centro, ascoltavano la voce del Reno. Dal Reno, da Coblenza giunge prima la voce di Görres , il grande scrittore romantico che fondeva nel sua spirito profetico un sano liberalismo cosmopolita col conservatorismo nazionale che diverrà poi in lui, come in quasi tutta la scuola romantica, cattolicismo. Egli è gran tedesco, sogna cioè la risurrezione del sacro impero, ma è contro Metternich, e ai principi raccolti a Verona ricorda le loro promesse costituzionali. È contro il cesaropapismo, per la libertà della Chiesa, ma ricorda ai cattolici le esigenze della tolleranza civile. Più tardi risuona la voce da Magonza. Anche Ketteler, allora semplice parroco, ha avuto il suo quarto d’ora quarantottesco, tanto che all’assemblea di Francoforte, nei primi giorni siederà all’estrema sinistra, ma poi il suo senso pratico, la penetrazione del suo spirito nei problemi sociali e sovratutto le esigenze della difesa religiosa nelle condizioni di fatto che la storia ha imposto al suo paese gli fanno superare rapidamente le discussioni del cosidetto «cattolicismo liberale» che furono invece il tormento di tanti francesi, ad esempio del Dupanloup . La situazione di una minoranza cattolica di fronte ad una maggioranza eterodossa porta naturalmente a pericoli gravissimi; ma ha almeno il vantaggio d’essere chiara e di permettere l’esatta visione dei limiti fra le tesi e l’ipotesi, fra l’ideale e il raggiungibile. Inoltre in Ketteler è lo spirito democratico che giova a fargli superare il legittimismo. Agli albori del nuovo impero, nel quale i cattolici vedevano una vittoria del prussianismo contro l’Austria cattolica egli, che già in uno scritto precedente aveva parlato del trucco della sovranità dellassolutismo monarchico, scriveva (VIII): «Molti si sono abituati in simili questioni a porre in cima a tutto il riguardo per la dinastia regnante, a cui sono attaccati per sentimento d’affetto e di lealtà, e di misurare tutto con tale metro… Ma accanto ai diritti degli Absburgo, degli Hohenzollern, dei Wittelsbach ecc. anche il popolo tedesco ha dei diritti sulla costituzione dell’impero e in base a tali diritti, noi dobbiamo unirci». Tale terreno esige che il Centro agisca in base alla norma che l’Action libérale populaire formulerà, appena trent’anni dopo, nel motto: «Liberté pour tous, égalité devant la loi». Ma ancora trent’anni dopo, il de Mun e Piou dovranno difendersi per questo atteggiamento dall’accusa di liberalismo, mentre tale è l’evidenza delle condizioni di fatto in Germania, che nessuno oserà mai mettere in dubbio che per i centristi ciò sia «une question de conduite et non pas de doctrine» (IX). Per la stessa ragione, cioè per la concezione realistica delle condizioni giuridiche e politiche di fatto, particolari alla Germania, il centrismo si sentì indotto al tentativo sempre rinnovato e mai riuscito di creare un forte partito, di carattere non confessionale. Ma istintivamente e quasi dapprincipio inconsapevolmente, la questione che ai cattolici d’altri paesi può esser parsa talvolta d’un’inopportunità quasi offensiva, assunse poi un carattere ed una funzione più generale. Il Centro era nato in mezzo alla tempesta suscitata dal liberalismo anticlericale contro il Sillabo e il Concilio vaticano. Uomini venuti da tutte le parti, dall’assolutismo monarchico fino al più acceso radicalismo, si erano trovati concordi nel gridare che i dogmi e i principi della Chiesa cattolica erano inconciliabili con lo sviluppo dello Stato costituzionale e rendevano quindi impossibile un partito, il quale avesse in programma la difesa religiosa e volesse contemporaneamente agire sul terreno politico, in perfetta lealtà verso le leggi fondamentali del paese. Se un partito sorgeva con tale programma, esso non poteva in pratica che tradirlo: o tradire cioè la Chiesa e la religione e questo si chiamava clericalismo, abuso cioè ed asservimento della religione a scopi politici, o tradire lo Stato questo si chiamava confessionalismo, ossia l’ingerenza della Chiesa nella sfera politica della sovranità dello Stato. È dunque tutta la questione del rapporto fra Chiesa e Stato che si cela sotto la parola confessionalismo. Ebbene il Centro in verità non è riuscito a levarsi di dosso l’epiteto di confessionale, nonostante tutte le proteste, perché il Kulturkampf l’ha cacciato, forse per sempre, entro le barriere confessionali, ed esso è rimasto così – con poche eccezioni – la rappresentanza politica della maggioranza dei cattolici tedeschi (X). Ma la sua linea di condotta sempre seguita in confronto delle libertà civili dei diritti popolari, il contributo cospicuo dato alla legislazione e, dopo la guerra, al governo dello Stato rappresentano ormai un esperimento pratico, che supera gli epiteti e rende innocue, se anche non fa tacere, le antiche accuse… È quello che riconosce anche Georges Blin in un suo libro «L’Allemagne mise à nu» , ove si esalta la politica liberale ed equilibratrice del Centro nel dopoguerra. E questo è il valore politico generale del Centro germanico, valore più largamente esemplificativo di quello della destra belga, perché la sua sfera d’influenza si estende a tutta l’Europa centrale. ANNOTAZIONE BIBLIOGRAFICA Carlo Bachem ha pubblicato, in un’edizione di lusso della sua casa editrice, la preistoria e la storia del movimento centrista, che alla fine del terzo volume, giunge solamente fino al 1880, non esaurisce cioè nemmeno il Kulturkampf. Da ciò si può immaginare quale ampiezza sia data alla preistoria, che in realtà comprende tutto il movimento cattolico e la narrazione dei rapporti fra Stato e Chiesa in Germania dal 1815 in qua. Ecco il titolo esatto dell’opera: K. BACHEM, Vorgeschichte, Geschichte und Politik der deutschen Zentrumspartei, presso Bachem, Colonia, 1927. Per questo periodo è utilissimo leggere le biografie dei fondatori del Centro. August Reichensperger, 2 v., di LUDOVICO PASTOR, Herder, 1899, Herm. v. Mallinckrodt del PFULF, Herder, 1901 e sovratutto la grande biografia del Windthorst di HUSGEN, dalla quale abbiamo tolto anche la maggior parte di citazioni dei discorsi di Windthorst, che compaiono in questo nostro lavoro: L. Windthorst del DR. E. HUSGEN, Bachem, Colonia 1927 (ora il piccolo volume di MARTINO SPAHN, Das deutsche Zentrum, Kirchleim, Monaco, 1926). I dati statistici sullo sviluppo del Centro, dal 1871 in qua, Si trovano in SCHAUFF, Die deutschen Katholiken u. die Zentrumspartei, Colonia, Bachem, 1928. Uno studio completo sull’attività sociale del Centro, che noi abbiamo dovuto trascurare, è dato da LORENZO ZACH, 50 Jahre Zentrum 1871-1921, Berlino, 1921. Altre pubblicazioni in argomento per il dopo guerra, nell’Annuario, 1925. Dal 1925 in poi il prof. SCHREIBER pubblica presso il Volksverein di München- Gladbach un annuario politico, che riferisce su tutta l’azione politico-parlamentare dell’anno. È un manuale ricchissimo che contiene fra l’altro anche notizie bibliografiche su tutti i partiti. In quello del 1925 Si trova l’elenco di parecchie centinaia di pubblicazioni sul Centro, per il periodo 1914-1925. L’ultimo annuario pubblicato è: Politisches Jahrbuch 1927-1928, München-Gladbach. Per le questioni speciali accennate in questo lavoro si veda la storia del Kulturkampf del KISSLING (I. KISSLING, Geschichte des Kulturkampf, 3 v., Herder 19111916 e il libro sempre attuale del GOYAU, Bismarck et l’église, Paris, 1911. Le questioni politico-ecclesiastiche nello statuto di Weimar sono trattate con grande competenza e chiarezza dal I. MAUSBACH, Kulturfragen in der deutschen Verfassung, M. Gladbach,. 1920. Ora bisogna completare con RHEINLANDER (il relatore della legge), Das Reichsschutzgesetz, in Pol. Jahrbuch, 1927-1928 e MAX BIERBAUM, Das Konkordat ecc. Herder, 1928. Il libro di IOOS, Die politische Ideenwelt des Zentrums, Karlsruhe, 1928, dà un’idea delle tendenze del «giovane Centro»; i discorsi di Wirth (Berlino,’24 e 1926) definiscono la linea «democratico-cristiana», com’egli la chiama. Alcune opere di dottrina politica abbiamo citato durante questo lavoro. Una formulazione dottrinale del pensiero politico dei cattolici tedeschi si trova in: Staatsgedanke der deutschen Nation di Mons. PIEPER, M. Gladbach, 1928. I Nell’Annuario ecclesiastico 1920, edito dall’Herder. II Un largo riassunto di questo memoriale è stato pubblicato, evidentemente da persona ben informata in: Civitas, dicembre 1924. III Unsere politische Linie im deutschen Volkenstaat, Berlino 1924. IV Op. cit., p. 46. V Die politische Ideenwelt des Zentrums von Josef Joos, Karlsruhe. VII Karl Haller n. 1763 a Berna, autore della Restauration der Staats-Wissenschaft, morto a Sölothurn nel 1854. VIII Die Katholiken im deutschen Reich, 1871-73. Per gli opuscoli politici del vescovo di Magonza vedi: C. BACHEM, op. cit., vol. II. IX PIOU nella sua biografia del de Mun (p. 226) racconta d’aver difeso il programma dell’Action libérale in un colloquio con Pio X e che il card. Merry del Val, presente, disse assentendo: «C’est pour vous une question de conduite et non pas de doctrine». X Ancora dopo la guerra Guglielmo II nelle sue memorie scrive che «il Centro è l’unico in Europa che si presenti come partito confessionale in una assemblea politica e che dipenda spiritualmente da una potenza estera»: parola d’oltretomba, che fanno comprendere perché i centristi non intendano per loro conto di sollevare la pietra dal sepolcro di tale dinastia. 