È proprio vero che l’apparente moderazione del comunismo non è una semplice manovra elettorale d’aggiramento, ma una tattica più profonda e di maggiore portata. Abbiamo letto che un oratore comunista si è espresso in un comizio francese tenuto dopo le elezioni, nei seguenti termini: «I radicali socialisti hanno perduto dei seggi. Io non me ne sono rallegrato; non sembra in verità desiderabile che in Francia le classi medie vedano scomparire l’espressione politica che si chiama radicalismo. Noi dobbiamo ricordarci che è precisamente nei paesi dove i partiti medi sono scomparsi troppo presto, che si è installato il fascismo». E più innanzi ancora abbiamo sentito un altro oratore dello stesso comizio comunista esprimersi con l’incredibile moderazione realista che segue: «Gli elettori non si sono pronunciati per la rivoluzione, ma per un programma minimo che è quello del Fronte popolare. Noi non siamo né dei “putchisti” né dei partigiani del “tutto o niente”; noi prenderemo le nostre responsabilità collaborando al miglioramento della sorte delle classi lavoratrici nel quadro dell’attuale società … Noi vogliamo anzitutto che l’esperienza voluta dal popolo riesca. Ora, la solidità del governo e la realizzazione della sua opera dipenderanno dalla coesione dei partiti del Fronte popolare». Nello stesso tempo un’agenzia ufficiosa russa emana da Mosca il seguente comunicato: «Una commissione inviata da Mosca ispeziona attualmente le Chiese in un certo numero di grandi città dell’Unione sovietica. Essa s’informa specialmente dei loro bisogni, nell’intenzione di facilitar loro, in un prossimo avvenire, l’esercizio del culto. In certe regioni la commissione ha esaminato assieme agli ecclesiastici responsabili, la possibilità del ritorno delle campane ed ha ugualmente proposto d’aprire dei crediti in vista del loro rinnovamento. Si sa effettivamente che la maggior parte delle campane sono state fuse o distrutte all’epoca della rivoluzione e della guerra civile». Questa notizia esaminata bene non dice molto, poiché non parla che di studi, di considerazioni e di proposte. Tuttavia è chiaro che essa viene lanciata dall’agenzia russa per dare l’impressione che il governo sovietico si preoccupi dell’esercizio del culto o addirittura lo favorisca con contributi finanziari. La notizia non può avere quindi altro scopo che quello di influire sullo scacchiere europeo; ma a ragione il S. Padre ci ha messi in guardia contro ogni pericolosa illusione! D’altro canto basterà ricordare che nella Francia stessa, nel recente congresso d’Ivry, il segretario del partito bolscevico Thorez, nello stesso momento che raccomandava di stendere la mano ai giovani operai cattolici, dichiarava: «Noi non abbandoniamo però la critica della religione, la lotta per la dottrina di Marx e di Lenin e per la nostra filosofia materialista», e ricordava che Marx scrisse una volta: «La critica della religione è la prima condizione di ogni critica». Fissato questo, bisogna però chiedersi per qual ragione il comunismo intenda assumere una tattica così diversa da quella seguita nel passato. Le ragioni ci paiono due, l’una riguardante l’esistenza dello Stato sovietico e la seconda riguardante l’esistenza e la possibilità dello stesso movimento comunista negli altri Stati di Europa e di America. Evidentemente la parola d’ordine di Mosca è di accaparrarsi dappertutto delle simpatie e di attenuare le preoccupazioni delle classi borghesi, affinché Mosca possa fruire dell’appoggio e dell’alleanza delle nazioni democratiche in caso di un attacco da parte della Germania. Stalin non si dissimula che il Giappone nell’Estremo Oriente e la Germania in Occidente possano un bel giorno congiungere i loro sforzi per abbattere lo Stato proletario. Di qui la necessità di accarezzare le classi borghesi e liberali della Francia, dell’Inghilterra, del Belgio e della Piccola Intesa. La seconda ragione è di portata ancora maggiore. Da quando la Comintern è diretta dal bulgaro Dimitrief , il noto campione bolscevico nel processo di Lipsia per l’incendio del «Reichstag», i comunisti di tutti i paesi hanno capito che oramai la tattica estremista di inasprire la situazione politica fino all’atto rivoluzionario era fallita e che, così facendo, i comunisti arrischiavano di perdere in tutti gli Stati europei, compresa la Francia, la libertà di organizzarsi come partito politico. Ecco perché la seconda parola d’ordine per tutto il mondo fu quella di favorire e sostenere le alleanze e i blocchi contro il «pericolo fascista». In Francia questa tattica ebbe successo perché la borghesia radicale era già in allarme, in seguito alle sanguinose dimostrazioni del 6 febbraio. Tutta la campagna elettorale venne quindi impostata sul pericolo della dittatura e oggi ancora, a campagna finita, leggiamo che il deputato radicale Heuillard in una seduta del consiglio del partito acclama Daladier, «come il Danton della nuova convenzione», rievoca Saint-Just , Marat e Robespierre e se la prende con «Bonaparte primo fascista dopo la rivoluzione francese». Bisogna ritenere quindi che fino a tanto che dominerà questa psicosi di guerra civile anche la tattica comunista non subirà modificazioni. Invano Vladimiro D’Ormesson in uno spiritosissimo articolo tende a dimostrare che la vittoria della sinistra costituisce proprio la vittoria del fascismo, poiché, come egli afferma, il «Fronte popolare» rappresenta la fusione del principio nazionale con quello socialista ed è perciò un movimento essenzialmente fascista. Invero egli tende a dimostrare che il Fronte popolare o farà del fascismo ovvero tra breve sarà rovesciato da un movimento che del fascismo avrà anche il nome. Vere o fantastiche che siano queste induzioni e previsioni, i comunisti e i loro alleati comprendono bene che non si tratta qui di dottrine economiche e sociali, ma di detenere o meno il potere e quindi di lasciare libera la via o di barrarla ai propri avversari. Del resto il binomio comunismo e fascismo si trova di fronte in parecchi altri paesi. Non abbiamo ad esempio udito il nuovo capo del governo spagnuolo proclamare che il pericolo fascista esiste e che «davanti al fascismo, il governo non è neutro, ma combattente?». Quiroga «non crede che la repubblica sia in pericolo ma è certo che il regime deve difendersi». Non basta tuttavia, egli dice, parare i colpi, bisogna passare all’attacco. Il governo perseguirà i nemici della repubblica ovunque si nascondano. È intollerabile, egli conclude, che i tribunali assolvano gli avversari del regime a loro deferiti. Gil Robles ha risposto nello stesso dibattito alle Cortes che «né l’ideologia né i metodi dell’Azione popolare sono fascisti. Tuttavia è innegabile che i progressi del fascismo in Spagna sono incontestabili. Ne sono causa la crisi dell’idea democratica e le persecuzioni». Ma la causa più profonda, secondo Gil Robles, è il fatto che esista un partito appartenente alla maggioranza, il quale segue gli ordini dello straniero. Ciò spinge i patrioti al fascismo «il quale non è ora che un’idea confusa, ma domani potrà essere una realtà concreta». I cattolici dunque, o meglio la maggioranza di essi che è organizzata dall’Azione popolare, cercano in Spagna fra le due dottrine in conflitto una via di mezzo, la solita via centrale indicata dal programma stesso dell’Azione popolare. In una intervista Gil Robles ha affermato che l’Azione popolare dovrà trasformarsi in partito sociale e che le classi conservatrici in Spagna dovranno pure accettare qualche sacrificio volontario se non vogliono essere costrette a sacrificare tutto. «Noi siamo evoluzionisti e progressisti, egli concluse, e non ci lasceremo sedurre dalle dottrine della violenza, ma dovremo tuttavia insistere per le più radicali riforme sociali». La stessa posizione di centro cerca in Francia il piccolo «parti démocrate populaire». Nel suo recente congresso nazionale il leader del partito Champetier de Ribes , ha fatto sulle elezioni e sullo sviluppo avvenire le seguenti dichiarazioni: «I francesi, il più sovente, hanno votato rosso o bianco. Fronte nazionale o Fronte popolare. Era fatale che in queste condizioni le due ali guadagnassero dei suffragi, ma che infine prevalesse l’ala sinistra. Ogni volta che il paese ha paura della dittatura e della reazione, diceva già Poincaré nel 1924, si getta inevitabilmente più a sinistra». «Il partito democratico popolare ama le situazioni chiare e le posizioni nette; si presterebbe per un’esperienza Van Zeeland, si rifiuterebbe a un’esperienza Kerenski. La nostra attitudine in ogni caso non sarà mai negativa né demolitrice, ma affermativa e governativa». «Noi difenderemo la repubblica, rinnovandola, per salvare le libertà repubblicane». «Noi lavoreremo a rinnovare l’economica per salvare l’ordine sociale». «Nei tempi di disordine in cui viviamo, quando la meccanizzazione della vita, il materialismo invadente, e pericolosi contagi dittatoriali, minacciano di fare capovolgere, uno a uno, tutti i valori, sui quali riposava la nostra civiltà europea, noi una volta di più affermiamo la nostra fede, ferma nella potenza salvatrice delle forze morali senza le quali non v’è dignità umana, né ordine sociale, né fraternità». È ben noto tuttavia che parte dei cattolici francesi la pensano diversamente e che, preoccupati sovrattutto di impedire la penetrazione comunista, votano per i candidati di destra, anche per quelli che esprimono la più viva simpatia per quel sistema di riforme che, a torto o a ragione, passa in Francia sotto il nome di fascismo. Diciamo a torto o a ragione perché se è vero, come ha sostenuto Calvo Sotelo alle Cortes, che è stupido affermare che il fascismo sia una creazione del capitalismo, d’altro canto è anche vero, come accennava il D’Ormesson, che molte delle riforme sociali caldeggiate dal Fronte popolare francese sono già attuate o in via di attuazione nei regimi autoritari. Quando si avrà il tempo e la calma di sottomettere la situazione ad un esame oggettivo e si vorranno restituire alle cose i loro nomi, converrà aggiustare tutta la terminologia alle reali situazioni di fatto. Vero è ancora che nel Belgio il movimento rexista, il quale ha riportato attualmente un grande successo elettorale , è un movimento che si avvicina al fascismo se non nei metodi di conquista – vi manca lo squadrismo – certo nella finalità antiparlamentare e corporativista. In una dichiarazione pubblicata dalla Nation Belge il capo dei rexisti, il ventottenne Leon Degrelle, smentisce che la vittoria del rexismo significhi l’inizio d’una dittatura; «essa sarà invece il principio di una crociata che spezzerà la dittatura dei partiti e renderà al popolo la libertà di decisione e d’azione. Il nostro sforzo si svolgerà in senso perfettamente costituzionale». Rimane il fatto che una frazione notevole degli elettori cattolici ha abbandonato i quadri tradizionali della destra e ha espresso la propria sfiducia nel presente sistema parlamentare. È difficile prevedere se questa ribellione elettorale andrà fino in fondo e porterà ad un radicale cambiamento del sistema rappresentativo, compiendo sia pure con mezzi costituzionali, un rivolgimento di carattere fascista. I socialisti del Peuple evidentemente lo temono perché invocano già il fronte unico delle «libertà popolari»; i cattolici invece della Libre Belgique vedono nella sconfitta una «dura lezione» inflitta ai dirigenti della destra, incapaci di purgare il partito da elementi finanziariamente compromessi e auspicano che dalla crisi il vecchio partito di carattere democratico esca più compatto e più dinamico. In senso contrario infine è stata commentata la soluzione della crisi in Austria. Si tratterebbe di un accostamento verso sinistra. Ma anche qui bisogna mettersi in guardia contro la tradizionale terminologia di sinistra e di destra. Quello che sembra assodato è che i cristiano-sociali viennesi tornano a preoccuparsi dell’assorbimento nel nuovo regime delle masse che furono socialiste. Non bisogna dimenticare che se il problema austriaco dipende, per quanto riguarda l’estero, dal nazismo, per quanto riguarda la situazione interna, consiste sovrattutto nel superamento del socialismo, movimento che vi aveva ben più larga diffusione che il nazionalismo pangermanista, proprio solo delle classi colte. 