Gianicolo, monte sacro alla malinconia, come il Pineta è quello della mondana letizia e il Campidoglio quello della gloria! Per avere l’esatta impressione del suo carattere storico, non bisogna giungervi col tram che conduce fino alla cima tra le recenti memorie dell’epopea garibaldina , ma occorre salirvi a piedi, per l’erta che si stacca dalla Lungara o da porta S. Spirito. Qui la pendice è coperta di case buie o scolorite, di conventi colle persiane eternamente chiuse o di spedali colle tendine calate e, salendo per certe viuzze secondarie, non è difficile immaginare come dev’essere stato il sentiero che menava lassù, quando Fra Nicola da Forca-Palena , compagno del beato Pietro da Pisa , intraprese, verso il 1440, a fabbricare sullo sprone del colle che guarda il Vaticano l’oratorio e il romitaggio di S. Onofrio. Durante la salita non è infrequente che s’incontri qualcuno colle braccia o colle mani bendate o qualche altro cogli occhi rossi: clienti entrambi, più o meno diretti, dell’ospedale del Bambino Gesù, che dopo la soppressione, ha assorbito parte del convento; e, giunti al ripiano, pochi saranno, cui non paia venir loro incontro col volto macero e il corpo incurvato dagli affanni, l’ombra del poeta che nel romitaggio e sotto la quercia poco discosta «vicino ai sospirati allori e alla morte, ripensò silenzioso le miserie sue tutte». La figura malinconica del Tasso è l’immagine più forte che ci accompagna nella visita di S. Onofrio; ed è giusto, perchè quella di Torquato è certo la tragedia personale più illustre che ricordino queste mura, ma è ingiusto invece ch’essa campeggi talmente nella fantasia da cancellare ogni interesse per le altre memorie, di cui sono ricche la chiesa e il convento. Qui infatti trovarono rifugio o sepoltura uomini illustri di ogni secolo, e ne fanno fede i numerosi monumenti funebri e le iscrizioni che dall’atrio della chiesetta ci accompagnano, via via, per le cappelle laterali fino all’abside. La serie incomincia con i famigliari di Alessandro VI, tra cui quel Giovanni Sacco vescovo anconitano che sedò con terribile energia i tumulti sorti in Roma alla morte del Borgia, e comprende parecchi cardinali, abati, cavalieri d’ogni secolo e scrittori come il Guidi , e scienziati come il Mezzofanti , che fu cardinale proprio del titolo di S. Onofrio ed è sepolto nella cappella che segue quella ove il Tasso, per la munificenza di Pio IX, ebbe finalmente un ricordo marmoreo meno indegno. S. Onofrio però merita ogni attenzione anche per le opere d’arte che lo fregiano. Nel portico frescò le lunette il Domenichino , che dipinse in una il battesimo di S. Girolamo, nella seconda la visione ch’ebbe lo stesso santo, quando il Signore gli disse: Tu non sei cristiano, ma ciceroniano e nella terza le sue tentazioni quando il santo eremita pur sotto le più aspre penitenze «si figurava, come egli scrisse, di assistere alle danze di vispe fanciulle»: opere ordinate all’artista, perchè i frati della congregazione del beato Pietro Da Pisa si chiamano anche Geronimini o Gerolimitani e in Girolamo venerano il loro grande maestro. Nell’interno poi i freschi dell’abside, ove l’oro sparso a piene mani ricorda subito il Pinturicchio , sembrano contrastare efficacemente all’eccessiva tristezza che sarebbe regnata in questa chiesa, altrimenti così funeraria. La parte dipinta dell’abside è divisa in due fasce; nell’inferiore il Peruzzi dipinse l’adorazione dei Magi e la fuga in Egitto con una vergine bellissima e con paesaggi ridenti, nella superiore il Pinturicchio disegnò con grazia e gaiezza la Madonna e vari aggruppamenti di apostoli. Altre preclare opere d’arte si ammirano nelle varie cappelle laterali; ma quella tra queste che più deve interessare noi, trentini, è la cappella cosidetta della Madonna di Loreto, nella quale riposano i Madruzzo . Le guide in genere non ne parlano, così che può avvenire, com’è avvenuto a me altre volte di passare via senza farvi attenzione. Dedico perciò queste alcune notizie a quei nostri pellegrini che visitando prossimamente Roma, non vorranno essere immemori della nostra storia. S. Onofrio venne eletto a titolo dei cardinali diaconi da Leone X nel 1517 e il terzo titolare di questo titolo fu appunto Ludovico Madruzzo, che venne eletto cardinal diacono da Pio IV ed ebbe precisamente il 5 maggio del 1562 – se pur è esatto il Saianelli (I) – il titolo di S. Onofrio. Fu appunto il cardinal Ludovico Madruzzo che trasformò la seconda cappella del lato destro, eretta, secondo il cronista, nel 1500 e dedicata allora alle anime del Purgatorio, in cappella gentilizia dei Madruzzo. Ci deve però aver pensato già prima anche lo zio cardinal Cristoforo, perchè il suo biografo racconta che la cappella «principiata da lui coll’assistenza del nepote Ludovico e del fratello Giovanni Federico , il quale ultimo si trovava in quel tempo a Roma quale ambasciatore dell’imperatore Rodolfo II presso la la S. Sede (II). L’opera venne continuata e compiuta fino alle decorazioni dall’ultimo cardinale della famiglia, Carlo Gaudenzio , come attesta una piccola iscrizione sul pavimento della cappella che dice: CAROLUS MADRUTIUS EPISCOPUS INCOHAVIT, CARDINALIS PERFECIT ANNO MDCV. In quest’occasione i Madruzzo compirono anche altri lavori entro la chiesa e sotto il portico dell’entrata del convento, cosicché un’altra scritta sopra la porta di questo dice: EREMITIS S. HIERONY- MI CONGREGATIONIS B. PETRI GAMBACURTAE DE PISIS FAMILIA DE MADRUCIIS F. F. ANNO DOMINI 1602. Comunque, quando il cardinale Cristoforo morì nel 1578 a Tivoli, ove si era ricoverato presso il cardinal d’Este nella speranza di trovar ristoro alla già scossa salute, i lavori di trasformazione della cappella non erano molto inoltrati, se la sua salma dovette essere inumata provvisoriamente in Tivoli, donde venne trasportata in S. Onofrio, appena tre anni dopo. Cinque anni più tardi ancora, è la volta di Gian Federico che venne sepolto presso lo zio card. Cristoforo. Seguiva nel 1600 il cardinal Ludovico e finalmente, nel 1629 trovava l’eterno riposo nella cappella di S. Onofrio l’ultimo dei cardinali della famiglia, Carlo Gaudenzio, il quale stava a Roma come ambasciatore cesareo, ma non era del titolo di S. Onofrio, titolo che in quel torno di tempo spettava ai Barberini, al card. Maffeo prima, che fu Urbano VIII , e poi a suo nipote, Francesco . La cappella, come abbiamo ricordato, venne dedicata dai Madruzzo alla Madonna di Loreto, per la quale il cardinal Cristoforo, quando fu legato nelle Marche, aveva dimostrata una particolare devozione. Annibale Carracci perciò, il pittore che, scomparsi i sommi, andava allora in Roma per la maggiore, ebbe incarico di dipingere nella pala dell’altare la Vergine lauretana, tenendo però conto della dedica primitiva della cappella. Ed ecco come il Carracci eseguì l’incarico. Nel mezzo del dipinto si vede la s. Casa di Loreto sostenuta da tre Angeli e sul tetto della casa è seduta la Vergine col Bambino, il quale da una brocca versa dell’acqua che scorrendo giù per le pareti della Casa va a refrigerare alcune anime che bruciano nelle fiamme del Purgatorio. La Madonna appare, a dir vero, troppo gaia e non molto compresa dell’azione consolatrice del figliuolo e i puttini, che sono altrimenti assai graziosi, non sembrano tanto nerboruti da poter sostenere il peso che portano. Per il resto il quadro, per quanto se ne può giudicare colla scarsa luce che lo illumina, presenta tutti i pregi e i difetti del celebre pittore bolognese, del quale questa Madonna fu una delle ultime opere, poiché egli morì, com’ è noto, nel 1609. Ad un compagno di Annibale Carracci, al novarese G.B. Ricci affidarono i Madruzzo la decorazione delle pareti della cappella. Il Ricci apparteneva oramai a quella scuola di decadenza che fu detta del manierismo, tuttavia le caratteristiche di tale scuola si fecero valere nel suo modo di dipingere, meno assai che in altri suoi contemporanei e negli epigoni, tanto che egli ebbe onorevolissimi incarichi da Sisto V per la decorazione della biblioteca vaticana e del laterano. Anche qui l’opera del Ricci, benché non sempre alla stessa altezza in tutti i quadri, si può dire degna di encomio. Conforme alla dedica della cappella, tutta la decorazione, freschi cioè e fregi, sono consacrati alla storia di Maria. Già al di fuori, nello specchio del soffitto della chiesa che si estende fino all’arco della cappella, il Ricci dipinse, come simbolo ed introduzione, la creazione di Eva dalla costola di Adamo. Nella lunetta poi della parete a destra dipinse la natività di Maria, con una grande vivacità e con grande colorito veristico nella scena delle donne che si affaccendano attorno al letto di S. Anna. Di fronte, nella lunetta a sinistra, si vede invece la scena tradizionale dell’Annunciazione, la quale non si può certo mettere al confronto con quella di Melozzo da Forlì o, secondo altri, Antoniazzo Romano , che si ammira nella stessa chiesa di S. Onofrio, e precisamente nella cappella del S. Sacramento. Al di sopra, nei pennacchi della cupola, sono effigiati i quattro evangelisti e nell’interno della cupola stessa stanno altri quattro quadri della storia di Maria: la discesa dello Spirito Santo nel Cenacolo, il transito di Maria, l’Assunzione in cielo e l’incoronazione: dipinti ancora di grande vivacità, benché in parte guasti dal tempo. Fra un quadro e l’altro, su fondo messo ad oro, il Ricci ha sparso ogni genere di simboli mariani: la palma, la torre eburnea, il cedro del Libano, la torre davidica, ecc. Ma veniamo alle figure secondarie. Nell’interno dell’arco che apre la cappella si vedono i quattro dottori della Chiesa: S. Ambrogio, S. Gregorio, S. Agostino e S. Gerolamo e nei pilastri che sostengono l’arco, a sinistra si vede un S. Cristoforo nell’atteggiamento tradizionale, mentre porta il Bambino e sta per guadare il fiume, a destra S. Lodovico re di Francia e a sinistra di S. Lodovico, nella parte esterna del pilastro, è dipinto un vescovo in abiti pontificali, che fu ritenuto da vari autori, con riguardo al terzo cardinale, un S. Gaudenzio, ma che, tenuto conto dello zoccolo che porta in mano e nonostante dimostri maggior età che non gli accordi la storia, si riconosce facilmente per il nostro S. Vigilio , patrono della diocesi Tridentina. Poco è da dire dei due monumenti sepolcrali a muro, elevati l’uno di fronte all’altro, sulle due pareti laterali della cappella. Non ne conosciamo l’autore, ma sono nel solito stile che caratterizza questo periodo di transizione fra la rinascenza e il barocco schietto: in basso sporge un sarcofago in marmo, in mezzo una grande tavola di marmo nero per l’iscrizione e sopra questa un busto, a destra quella del card. Cristoforo, a sinistra quella del cardinal Ludovico; il tutto incorniciato in una ricca decorazione di marmi colorati. Nel mezzo della cappella una larga pietra tombale porta incisi gli stemmi gentilizi e cardinalizi dei Madruzzo. Ma tanto i sepolcri murali come la pietra che copre la cripta sono rimasti completamente senza alcuna iscrizione di sorta. Perchè? Il Saianelli nelle cronache citate dice che almeno per Cristoforo la scritta inizialmente c’era, ma che andò perduta nel settecento, in seguito ad altri restauri, ed altri sulla fede di lui, hanno ripetuta tale affermazione; ma se ci si prende il disturbo di consultare il Ciacconio , al quale il Saianelli si richiama, si trova che la notizia si fonda sulla rena, perchè il Ciacconio dice proprio che il cardinal Cristoforo fu sepolto in S. Onofrio senza iscrizione, e l’epigrafe ch’egli riporta è quella provvisoria di Tivoli (III). Strana laconicità, o meglio strano silenzio, specie se lo si confronta coll’eloquenza o colla loquacità di cert’altre epigrafidell’epoca che leggiamo per l’appunto in S. Onofrio. Tra le quali torna a proposito di citare quella dettata da un patrizio trentino, al seguito dei Madruzzo, per la tomba di sua moglie. La scritta si legge sul pavimento della chiesa, a destra, appena si entra, dalla parte della prima cappella. È assai logora, anzi in parte irreparabilmente perduta, ma la troviamo ricostruita nella raccolta del Forcella (IV) D. O. M. FLOS VELUTI QUEM RIVUS AQUAE QUUM SYRIUS ARDET – DESERIT ET PRONO VERTICE LANGUET HUMI – SIC CARLOTTA LIGUR PRIMUS IN FLORIBUS AEVI – SIC CECIDIT ROSEO GRATUS IN ORE COLOR – HANC TRIOLAE PATER TULIT HANC URBIS ABSTULITALMA – EXTULITEXCLARAHANCILLAFERALDADOMUS. – ATCLAUDITNUNC OBSCURUM ILLIUS OSSA SEPULCHRUM: – SUFFICIET CINERI PARVULA TERRA TUO – AE- TATIS SUAE ANN. XXVII VI. NON. – JUN. MDLXXIII. DIEM SUUM OBIIT – IO. ANTONIUS MALCOTTUS PATRITIUS SETAURENSIS TRIDENTINUS ILLUSTRISSIMI ET REVERENDISSIMI D. CARD. MADRUCIJ SUBDITUS UXORI SUAE CARISSIMAE AC BENEMERITAE CARLOTTAE CUM LACRIMIS SUIS SIBIQUE IPSI SUPERSTITI TERTIUM ET TRIGESIMUM ANNUM AGENTI TUMULUM HUNC FIERI FECIT KAL. APRILIS ANNO D. MDLXXXII Perchè manca dunque ogni epitaffio? Forse ricercando nell’archivio di S. Onofrio, trasportato alla Vittorio Emanuele , si potrebbe trovare la prova di qualche ragione banale, come di commissione fatta e non eseguita o di un ritardo impreveduto; ma lascio tale ricerca a chi abbia più tempo, tanto più che il rischio di non trovar nulla si può ritenere assai grande, dopoché avvenne anche negli ultimi tempi che si potessero comprare tra i rifiuti dei librai a campo de’ Fiori dei pacchi di fatture e ricevute con firme autografe dei Madruzzo sui lavori eseguiti a S. Onofrio! Comunque, i Madruzzo hanno fatta troppa fidanza sulla memoria dei posteri. Anche nel mondo dei ricordi la concorrenza è grande e la lotta per l’esistenza sempre più incalzante. Onde coloro che vogliono essere ricordati dalla fama, provvedano a tempo a legare codesta femmina volubile e mercenaria a qualche lapide, a qualche monumento o a qualche obelisco con tanto di scritta ben chiara, altrimenti la mercenaria passerà ai servizi di chi segue. Non per nulla il Consiglio dei Dieci, commettendo al Bembo l’incarico di scrivere la storia di Venezia osservava che il nome e la grandezza dei Romani oltre che alle virtù de’ capitani è dovuta all’eccellenza dei loro scrittori. Che giova al «gran cardinale di Trento» la parte cospicua fatta al Concilio, l’opera diplomatica di Siena e di Augusta , l’abile maneggio fra Cesare e Pietro, la celebrata arte di governo nel ducato di Milano o nelle Marche? Quando il Cardella (V) scriveva le sue biografie de’ cardinali vedevansi ancora sul Pincio, all’ingresso di villa Medici, due frammenti di cannone nel fondo dei quali era impresso: Christophorus Madrutius Card. Trid. Anno 1568. Ma ora anche questa scritta è scomparsa, e nella città più epigrafaia del mondo, là ove il Tasso ha tre diversi epitaffi , quante furono le sue sepolture – «hoc ne nescius esses hospes», s’affrettarono a scrivere già sulla prima i padri ospitali – i pellegrini passano ignari e indifferenti innanzi a quella cappella che le guide presentano semplicemente come cappella della Madonna di Loreto! O fu invece proprio umiltà, come suppone il buon frate che mi accompagna? È dovuto quel silenzio alla stessa considerazione per cui un signore di Imola, contemporaneo degli ultimi Madruzzo, fece incidere sulla sua tomba in S. Onofrio le semplici parole: «Ossa Hippoliti peccatoris»? Con questo dubbio nella mente esco sul piazzaletto e all’ombra dei lecci che rendono questo ripiano così triste, guardo a Roma che si stende dinnanzi. Siamo troppo bassi per vedere i grandi monumenti delle glorie umane; qui sotto non c’è che la Roma della poveraglia; unico edificio ch’emerga Regina coeli, dietro gli scuretti del quale migliaia sospirano le colpe proprie o le altrui . A destra, in alto, ecco la quercia del Tasso, colle braccia scarnite ed aride, tese verso il cielo, e, giù, giù, verso la Lungara, scorgo a tratti fra muri grigiastri di case muffite, il viottolo tortuoso che un giorno calcò il figlio del Gambarotta , capo della repubblica pisana, quando venendo quassù con Fra Nicola cercava la solitudine, ultima trincea, allora, degli uomini liberi. I Saianelli: Historica monumenta ordinis S. Hyeronimi congregationis B. Petri de Pisis. II Vedi Pastor, Storia dei Papi, sec. ed. ted. Vol. IX. ove cita la vita in cod. Mazz. 60 della bibl. com. di Trento. III Il Ciacconus, Historia pontif. rom. riferisce così la epigrafe di Tivoli: CHRI- STO RESUSCITATORI CHRISTOPHORUS MADRUCCIUS EPISC. PORTUENS. CARDINALIS TRIDENTINI OSSA REQUIESCUNT. MDLXXVIII. IV Forcella Vincenzo: Iscrizioni delle chiese di Roma, Vol. V, S. Onofrio V Cardella: Cardinales, 1793. 