«Senonchè, contro tutte queste insanie sta immobile, Venerabili Fratelli, la legge di Dio, da Cristo amplissimamente confermata, e che non può venire smossa da nessun decreto degli uomini, opinione di popoli o volontà di legislatori: “Quello che Dio ha congiunto, l’uomo non separi”. E se l’uomo ingiuriosamente si attenta a separarlo, il suo atto è del tutto nullo, e resta immutabile quanto Cristo apertamente conferma: “Chiunque rimanda la moglie e ne sposa un’altra, è adultero, e chi sposa la rimandata dal suo marito, è adultero”. E queste parole di Cristo riguardano qualsiasi matrimonio, anche quello soltanto naturale e legittimo; giacché ad ogni vero matrimonio spetta quella indissolubilità, per la quale esso è sottratto, quanto alla soluzione del vincolo, e all’arbitrio delle parti e ad ogni potestà laicale». (Dalla Enciclica Casti connubii ) Dopo tre secoli d’indagini storiche il ricostruire con evidenza l’enigmatica figura di Giacomo I d’Inghilterra rimane ancora impresa difficile. Qual meraviglia che i suoi contemporanei siano rimasti spesso disorientati dinnanzi a codesto «Salomone del nord», che si vantava «maestro nell’arte di regnare», intendendo per quest’arte quella soprattutto dell’equivoco, dell’inganno, della doppiezza? E Giacomo fu doppio particolarmente nelle questioni religiose e nel suo atteggiamento verso i cattolici. Figlio di Maria Stuarda, era salito al trono inglese, promettendo ai cattolici libertà di culto ed intrattenendo sottomano relazioni colla Santa Sede. Ma giunto al potere, s’era fatto persecutore, onde accontentare i puritani. La congiura delle polveri , scoperta nel terz’anno del suo regno, gli aveva messa in corpo una paura fantastica. Dormiva barricato dietro quattro letti e, nelle pubbliche manifestazioni, per nascondere la sua vigliaccheria, vomitava ingiurie contro i papisti. Le nuove leggi di persecuzione del 1607 portavano il suo nome: dure pene erano comminate a chi non facesse battezzare, sposare e seppellire secondo il rito protestante, ed erano banditi, pena la morte, tutti i sacerdoti. Ogni cattolico era obbligato, pena l’ergastolo, a prestare un giuramento, che Paolo V dovette esplicitamente condannare come eretico. E tuttavia a Roma giungevano dall’Inghilterra, tratto tratto e con insistenza, anche delle voci di speranza. Il nunzio a Parigi, Maffeo Vincenzo Barberini, che fu poi Urbano VIII, teneva apposta un corrispondente segreto in Inghilterra, allo scopo di registrare e controllare tali notizie, corrispondente che, come scrisse egli stesso, si trovava spesso sconcertato, «vedendosi tanta variatione in un momento, che non più presto si prende speranza, ch’egli (Giacomo) voglia tornare al grembo della Chiesa, che immantinente si perde…» (I). La questione d’indovinare i propositi di codesta sfinge diventa per Roma incalzante e di grande valore pratico, da quando Giacomo I inizia presso quasi tutte le corti europee i suoi assaggi, per entrare in parentado con qualche famiglia regnante cattolica. Quali sono le ragioni che lo muovono? È vero, come ora afferma uno storico di grande valore, il Gardiner , che Giacomo nutriva l’ambizione di farsi conciliatore fra i cattolici e i protestanti? O non era precipuamente la minaccia che s’ingrossava sulla sua sinistra (i puritani parlamentari), che lo induceva a cercare appoggio fra i cattolici? Ovvero era proprio una miserabile questione di denaro che lo spingeva a cercare una ricca dote presso i duchi di Savoia e di Firenze o addirittura presso il re di Spagna? Comunque, non era il caso di profittare di questa tendenza di Giacomo I, per tentare il salvataggio della Chiesa cattolica inglese, ridotta ora a 150.000 fedeli su tre milioni di abitanti? Il primo tentativo fu fatto per Margherita, figlia di Giacomo I, che avrebbe dovuto sposare un nipote di Filippo III di Spagna e figlio del duca di Savoia. Filippo chiese il parere del papa Paolo V, che si dimostrò assolutamente contrario. Cinque anni dopo, cioè nel 1613, Margherita andava sposa a Federico del Palatinato, il futuro «re d’inverno». Frattanto Giacomo faceva nuovi tentativi per dare una sposa cattolica a suo figlio maggiore, Enrico: ed anche qui fu bussato alla porta dei Medici, dei Savoia e di Maria de’ Medici, reggente di Francia, la quale si dimostrò ben disposta e già stava per portare i negoziati a conclusione, quando il principe Enrico morì improvvisamente. Allora Giacomo trasferì i suoi piani sul suo secondo figliuolo Carlo , erede al trono. In questo punto però intervengono le gelosie della diplomazia spagnola. Un matrimonio anglo-francese avrebbe spinta la Francia – e già v’inclinava – nell’orbita della coalizione anticattolica ed antiasburgica. Uno dei più abili diplomatici spagnoli, il conte di Gondomar , arriva quindi a Londra col compito di stornare il matrimonio francese, a rischio anche di dovervi sostituire un maritaggio spagnolo. Gondomar riesce ad ottenere un grande influsso sull’animo del re. Si vuole ora sposare Carlo coll’infanta Maria, figlia di Filippo III . Nei negoziati s’alternano delusioni e speranze, s’intrecciano intrighi politici, si rivelano loschi maneggi di avidità, di gelosia. Due volte si fa ricorso al parere del papa, e tutte due le volte Paolo V si dichiara nettamente contrario. Il Bellesheim nella sua storia della chiesa in Scozia riproduce il testo di una minuta autografa, scritta da Paolo V, per rispondere a Filippo III. Il Papa vi loda il re per aver posta come condizione assoluta la conversione del principe inglese. «Senza la quale – continua la minuta – non potria Sua Santità se non improvare et detestare grandemente questo accasamento; siccome ha procurato con matura delibarazione, et fatto ogni offitio con lettere, a mezzo de’ Nuntii et diverse persone mandate a posta per divertire molti principi da questo proposito, come per gratia di Dio è riuscito». Il Papa enumera poi i motivi del suo rifiuto: richiamo ai sacri canoni, incoraggiamento che ne potrebbero ritrarre gli eretici, ma sovratutto la convinzione che da Giacomo I non ci fosse niente da sperare in favore dei cattolici. «Nel stato in che si trovano oggi le cose d’Inghilterra, et delle male qualità di quel Re non se ne può sperar niente di bene…» conclude, desolatamente, Paolo V (II). Il re di Spagna però volle sentire anche il parere di una giunta di teologi spagnoli i quali, senza conoscere la lettera di Paolo V, tutti presi dalla speranza di poter ottenere la libertà di coscienza per i cattolici inglesi e, salvo sempre il consenso pontificio, si dichiararono favorevoli alla continuazione delle trattative. Dopo una lunga interruzione nell’anno 1618, i negoziati vengono ripresi con maggior vigore nel 1621. Siamo già all’inizio della guerra dei trent’anni. Federico del Palatinato, genero di Giacomo I, proclamato nel 1619 re di Boemia dalla rivoluzione protestante, era stato battuto e messo in fuga dall’esercito della lega cattolica e dell’imperatore nella battaglia del Monte Bianco ed ora era in procinto di perdere anche il Palatinato e la dignità elettorale. È facile supporre, benché nessun documento dei negoziati di questo periodo lo dimostri chiaramente, che Giacomo ritentasse ora il matrimonio spagnolo, anche per poter giovare al genero e alla figlia, a traverso la mediazione del ramo spagnolo degli Absburgo. Comunque, a questo punto spagnoli ed inglesi si mettono d’accordo per fare pressioni su Roma, ove da Madrid giunge P. Diego de la Fuente e da Londra il cattolico Giorgio Gage. Ma la morte di Paolo V e di Filippo III impose alle trattative un nuovo arresto. Il nuovo papa, Gregorio XV , incaricò l’11 agosto 1621 una commissione di quattro cardinali di studiare l’abbozzo del contratto matrimoniale, com’era stato trasmesso da Madrid. La congregazione arrivò ad un risultato negativo. II cardinal Bandini , che la presiedeva, comunicò al Gage il 4 luglio 1622 che oltre alcune modificazioni di vari articoli (i figli, affidati alla madre fino a 12 anni e, se maschi, a 14 anni) si esigeva che il re garantisse ai cattolici inglesi la libertà di coscienza. Giacomo I replicò, a traverso la Spagna, affermando l’impossibilità di concedere il pubblico e libero esercizio del culto cattolico. Il «Consiglio di Stato» spagnolo trovò anch’esso che tale domanda era eccessiva e, continuando le trattative sulle due fronti, si propose, sotto l’influsso del Gondomar, di elaborare altre formole intermedie che accontentassero Roma e Londra. Si propose sul serio o finse semplicemente di cercare una via che preferiva di non trovare? Certo è che gli spagnoli in questi eterni negoziati vollero e disvollero parecchie volte. L’onnipotente Olivares desiderava in cuor suo che la principessa Maria sposasse un Absburgo del ramo tedesco; e fingeva di favorire le intenzioni di Giacomo, tanto per non farsene un nemico. Ma non tutti comprendevano il suo doppio giuoco, il quale andò tanto avanti, da costringere alla fine lo stesso volpone che lo giuocava, a subirlo. Ma ecco ad un tratto che il matrimonio passa dalle cancellerie del raggiro e dell’intrigo nelle zone fiorite del romanzo. Chi era stato finora il protagonista muto dell’azione, il giovane Carlo, compare rumorosamente sulla scena, deciso a conquistare la sposa, alla guisa degli antichi cavalieri. Carlo Stuart e il marchese di Buckingham partono segretamente dall’Inghilterra il 27 febbraio 1623 e, sotto nomi falsi e barbe finte, attraversano a cavallo la Francia e la Spagna, e bussano il giorno 17 marzo alla porta di Bristol, ambasciatore inglese a Madrid. Lo stupore è generale. Olivares trova il fatto così straordinario, che dice a Filippo IV : Evidentemente Carlo vuol saltare tutti gli ostacoli, facendosi cattolico. Anche il Gondomar crede d’esser riuscito a questo. Alcuni giorni dopo Carlo viene ospitato nel palazzo reale. È un giovane simpatico, con occhi di sognatore, di ottimi costumi, che quando gli si parla d’amore, arrossisce come una fanciulla. Esteriormente si comporta come un cattolico, si mette in ginocchio, quando passa il Santissimo, visita in convento una suora di alto lignaggio e le assicura che proteggerà i cattolici. I madrileni ne sono entusiasti. Quando Carlo si mostra per le vie, si sente qua e là ripetere la canzone di Lope de Vega : Carlos Estuardo soy Que, siendo amor mi guia, Al cielo d’Espana voy Por ver mi estrella Maria. Anche a Roma la notizia dell’arrivo di Carlo a Madrid suscita un mondo di speranze. Il Card. Ludovisi , segretario di Stato, manda al nunzio de’ Massimi in Madrid un’istruzione per annunziare che il papa, in via di massima, e, salve le garanzie più sotto specificate, era disposto a concedere la dispensa. Ecco come s’introduce l’istruzione del cardinale, datata il 12 aprile: «Al primo avviso della venuta costà del Principe d’Inghilterra che con gran celerità ci pervenne, ci corse all’animo una speranza non debole, che egli fosse per disporsi per divina mercè o ad abbracciare la religione cattolica o, almeno, a favorire i cattolici nell’avvenire, massimamente se costì con tanta destrezza e dolce modo si trattasse seco, che se n’avesse a partir soddisfatto. Ha questa Santa Sede condannati sempre i matrimoni de’ cattolici con gli eretici, e se ben dove i popoli son mescolati di varie religioni, non si può tenere lontani i cattolici, là dove nondimeno la necessità del commercio, e la strettezza de’ luoghi non costringe, non debbono in maniera niuna comportarsi. Dunque la speranza sola del beneficio della religione cattolica, che dal matrimonio del principe sopradetto con l’Infanta D. Maria dee ragionevolmente tenersi, ha inclinato l’animo di S. S. a concedere la dispensa…» (III). La nuova congregazione dei cardinali infatti, composta di Bandini, Barberini , Mulini, Ubaldini, Cobelluzio e Ludovisi aveva concluso per dare parere favorevole, nella convinzione che il giovane Carlo desse maggior affidamento del padre, sia d’accostarsi al cattolicismo, sia di alleggerire notevolmente la situazione dei cattolici inglesi. Per somma cautela però, il nunzio de’ Massimi veniva incaricato d’influire affinché, a matrimonio celebrato, l’infanta Maria non venisse lasciata partire per l’Inghilterra, prima che colà non si fossero attuate le condizioni della dispensa, le quali implicavano la cessazione della persecuzione contro i cattolici. Con ciò tuttavia i negoziati erano tutt’altro che definiti. La dispensa esigeva che il re di Spagna assumesse di fronte alla Chiesa con formale giuramento la garanzia che Giacomo I e Carlo avrebbero mantenuto gli impegni presi. Ora fu perciò la volta di Filippo IV. Una commissione di quaranta teologi ebbe l’incarico di fissare, a quali condizioni il re di Spagna, per parte sua, potesse prestare il giuramento richiestogli. Olivares che, in cuor suo, sperava sempre di mandare a picco il matrimonio, rincarava ogni giorno la dose. Ma Carlo oramai giuocava una partita d’onore. L’ambizione e l’amore lo inducevano a promettere anche l’impossibile. D’altro canto il vecchio ed imbelle Giacomo temeva che gli spagnoli, in caso di rottura, trattenessero l’erede al trono inglese, quale ostaggio. Così giurò e fece giurare al consiglio segreto le condizioni di matrimonio che importavano l’abolizione delle leggi anticattoliche e il libero esercizio del culto. Tutto ciò era avvenuto nel più profondo mistero, nella penombra del castello reale, in mezzo a fidati servitori: ma quando le voci trapelarono in pubblico, parlamentari e predicatori cominciarono ad agitarsi. Tutti i malanni, si diceva, vengono dalla Spagna: l’armada, la peste e la rogna delle pecore. E di là dovrà venirci anche la regina? Per contraccolpo le speranze dei cattolici inglesi rinverdivano, e il loro stato d’animo influiva sulle decisioni di Roma, ove nel frattempo a Gregorio XV era successo il cardinal Maffeo Barberini, col nome di Urbano VIII . Quando finalmente i verbali di Londra giunsero a Madrid, Filippo IV prestò il giuramento di garanzia e il 28 agosto il re Carlo firmò il contratto di matrimonio. Esso stabiliva che la principessa partirebbe solo in primavera. Carlo non poteva attendere in Spagna fino a quel termine: troppa era l’umiliazione per lui e troppo grande l’indignazione del nascente nazionalismo inglese. Così il 2 settembre il promesso sposo prese congedo, lasciando all’ambasciatore una procura per Filippo IV, quale suo rappresentante nel matrimonio, che si sarebbe celebrato, appena giunta la definitiva approvazione del Papa. A Roma si era ottimisti. Quando Carlo aveva preso congedo dall’infanta, la giovinetta gli aveva raccomandato i cattolici e Carlo aveva risposto assicurando «che li prenderebbe sotto la sua protezione in modo che essi non avrebbero più a soffrire persecuzione d’indole religiosa». Ora in una lettera del 25 ottobre 1623 il card. Francesco Barberini, segretario di Stato, narra al nunzio de’ Massimi che «S. S. pianse di tenerezza udendo le parole veramente degne d’una principessa cristiana che disse la Ser.ma Infanta al suo Serenissimo sposo nell’atto di licenziarsi e quelle che replicò egli a lei, in servizio de’ cattolici». La dispensa – era stata sentita un’altra volta la Congregazione dei cardinali – arrivò nelle mani di Filippo IV il 19 novembre. Ma ecco che nel momento di stringere, Giacomo sviluppa una nuova manovra. «Non posso celebrare le nozze, lasciando in lacrime la figlia», dice all’ambasciatore spagnolo, e mette come nuova condizione, che Filippo IV s’impegni a premere sull’imperatore con tutti i mezzi, anche con le armi, per far restituire il Palatinato al genero Federico. L’Absburgo spagnolo non vuole naturalmente rischiare una guerra col cugino austriaco; e così dopo 9 anni di negoziati laboriossimi, il matrimonio anglo-spagnolo naufraga definitivamente. Carlo si vide arrivare a Londra le 36 lettere che aveva indirizzate alla fidanzata, tutte ancora sigillate. Il contraccolpo sui poveri cattolici inglesi non poteva mancare. Il parlamento, riconvocato il 24 febbraio 1924, chiese ed ottenne un nuovo inasprimento della persecuzione. Senonché nella primavera seguente ecco Giacomo I, in cerca sovratutto di una buona dote, ritornare all’idea di un parentado colla dinastia francese. La Francia era il nuovo astro che sorgeva sull’orizzonte, ove tramontava quello della Spagna. Le trattative furono avviate con La Vieuville, ministro di Luigi XIII, e continuate dall’abilità consumata di Richelieu. A metà dicembre dello stesso anno si poteva già firmare a Londra il contratto, salva sempre la dispensa dal Papa. A Roma vennero spediti per sollecitare la pratica il superiore dell’oratorio e futuro cardinale P. Bérulle e l’abile diplomatico Béthune . Papa Urbano nel primo incontro con Bérulle gli fece un cumulo di obiezioni. Il Card. segretario di Stato Fr. Barberini, riferendone al nunzio a Parigi Mons. Spada , scrive il 2 ottobre 1624: «Il Papa disse che queste erano le difficoltà maggiori, ma che altre medesimamente ne scuopriva il parallelo tra gli articoli spagnoli e quei venuti di Francia: però che andasse apparecchiandosi per superarle in Congregatione» (IV). Il 21 novembre la Congregazione si dichiarò per la dispensa, insistendo però perché la libertà di coscienza dei cattolici inglesi venisse garantita con qualche formale documento. Urbano VIII che, dati gli umori dell’opinione pubblica anglicana e del parlamento puritano, dovette ritenere per il momento inattuabile tale richiesta, finì coll’accontentarsi di un giuramento di garanzia da parte di Luigi XIII. Ma Giacomo non doveva vedere l’adempimento del suo desiderio, perché morì nel marzo 1625. Le nozze furono differite al 1° maggio; nozze memorabili, dice il Roskovany , per le cautele che le accompagnarono: celebrate alla porta di Notre-Dame, in presenza del cardinale, il quale però non impartì la benedizione; e alla Messa che poi fu celebrata nella cattedrale, alla presenza di tutta la corte, non poté assistere il procuratore di Carlo, il quale attese frattanto in episcopio… Il contratto matrimoniale, ricalcato su quello spagnolo, stabiliva che i figli sarebbero rimasti sotto l’educazione materna fino a 13 anni, che la regina avrebbe a sua disposizione un vescovo e 28 sacerdoti, per il servizio della sua chiesa. Tutto il personale, addetto alla regina, sarebbe cattolico. Infine due articoli segreti stabilivano la messa in libertà dei detenuti per motivo della religione cattolica, promettevano che i cattolici non sarebbero più molestati e che si restituirebbero loro i beni confiscati. Non è qui il luogo di indagare come e in quanto tale contratto venisse mantenuto, ricordando la guerra derivatane tra Francia e Inghilterra, e più tardi, le tragiche vicende di Carlo Stuart e di Maria Enrichetta di Francia. Il nostro scopo era di dimostrare con un celebre esempio della storia, con quanto rigore nei principi e con quanta longanimità nei modi abbia sempre proceduto la Chiesa cattolica nella questione dei matrimonii misti. A torto l’Arezio accusa il papato d’aver favorito la politica d’intrigo della Spagna. I documenti che qui solo in parte abbiamo potuto utilizzare, ci dimostrano che il Papa, si chiami Borghese, Ludovisi o Barberini, non si lascia guidare che dai supremi interessi della religione: soli, di fronte agli Olivares e Richelieu, agli Stuardi, ai Borboni e agli Absburgo spagnoli, i Capi della Chiesa, a costo di apparire ingenui, difendono con romana costanza le ragioni dello spirito e sopra il frastuono degli interessi del giorno prestano orecchio solo alle voci della coscienza e salvano il retaggio delle generazioni venture (V). I V. PASTOR, XII, 462, Nota. II Cito dal BELLESHEIM, II, 474, con qualche adattamento grafico. III Questo ed altri documenti sono riprodotti in appendice dall’Arezio, 1. c. IV BELLESHEIM, 1, 479. V Per la redazione di questo scritto furono consultati: ROSKOVANY, De matrimonis mixtis inter catholicos et protestantes, T.I. e II; BELLESHEIM, Geschichte der Kath. Kirche in Schottland; GARDINER, History of England, IV e V; AREZIO LUIGI, L’azione diplom. del Vaticano nella questione del matrimonio spagnuolo di Carlo Stuart; PASTOR, Papi, v. XII (ediz. italiana) v. XIII, 1 e 2 (ediz. tedesca). V. anche Arch. Stor. Ital., LXXI, 1 (1913). 