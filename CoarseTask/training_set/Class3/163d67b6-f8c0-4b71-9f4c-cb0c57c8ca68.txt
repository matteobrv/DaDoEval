Accennare anche solo rapidamente alla molteplice collaborazione che l’iniziativa del Comitato ordinatore ha suscitato ed ottenuto in tutti i paesi del mondo non è cosa facile. Il panorama è troppo vasto e centinaia di collaboratori umili e devoti hanno faticato per illustrare il proprio paese, il proprio ordine religioso o la propria impresa di stampa, paghi che il loro nome si sommerga nella solidarietà nazionale o sociale di un atto d’omaggio alla Santa Sede. Ma alcune associazioni, alcuni centri direttivi, alcune personalità più rappresentative non sfuggono alle nostre note di cronaca . Per l’Italia non abbiamo bisogno di rilevare che col’aiuto di un apposito comitato consultivo i lavori preparatori vennero diretti dalla Giunta Centrale dell’A.C. sotto la presidenza del comm. Ciriaci , coadiuvato dal dr. Rigoni prima e poi dal dr. Orecchia, dal P. Claretta e da altri zelanti funzionari di Largo Cavalleggeri. In Austria l’apposito Comitato costituitosi sotto la presidenza onoraria del Cancelliere, del Cardinale Arcivescovo e del Cardinale Pronunzio Apostolico, trovò nel dott. Funder direttore della Reichspost un provato ed energico organizzatore, il quale affidò al noto architetto Clemente Holzmeister lo studio della parte artistica. Il dott. Funder volle esporre non soltanto l’attuale stampa austriaca, dando particolare rilievo ai metodi di propaganda che fecero per es. del Kleines Volksblatt di Vienna un tipo di giornale di grandissima edizione per il popolo minuto, ma preparò anche una sintesi storica che è una visione dello sviluppo giornalistico della vecchia Austria e illustrò così l’opera della stampa (Vaterland) alle origini del movimento cristiano-sociale e poi in tutto il periodo agitato che seguì fino alla costituzione del nuovo Stato austriaco. La stampa cattolica austriaca comprendeva nel 1935: 207 pubblicazioni periodiche con 12 quotidiani, 14 settimanali, 13 riviste, senza contare i bollettini parrocchiali . Nel Belgio la direzione venne assunta da Giuseppe De Marteau direttore della «Gazzetta di Liegi» e presidente dell’Unione giornalisti belgi, coadiuvato dal segretario Van Den Eynde, direttore dei giornali fiamminghi De Standaard, Hed News Blaad ecc; del comitato fa parte anche Abbé Calmeyn, direttore dell’opera di S. Paolo a Bruxelles. I Belgi non si sono limitati a una esposizione descrittiva e geografica della stampa belga, ma hanno voluto anche, seguendo le istruzioni del Comitato centrale, illustrare il ruolo della stampa durante le campagne sostenute dai cattolici per la difesa del principio cristiano, per la libertà della scuola e nell’organizzazione sociale . Ammirevole è lo sviluppo della stampa cattolica in questo paese! Per i soli quotidiani, si può calcolare che su una tiratura complessiva di 2.220.000 copie 935.000 rappresentano la quota dei cattolici, 700.000 quella anticattolica e 565.000 la neutra. Nella Cecoslovacchia per le cure immediate dell’Episcopato l’esecutivo venne affidato alla società di S. Venceslao nelle mani provette del dott. Yanda Vaklar. Il Comitato Ceco ha concepita la missione storica della sua stampa, come quella di un ponte fra l’oriente e l’occidente; perciò nella parte storica piante e diagrammi esposti mostrano gli sforzi fatti per l’unione degli slavi nella chiesa cattolica, e vi si incontrano le figure di S. Cirillo e Metodio e di S. Venceslao patrono della Boemia. L’attuale fioritura della stampa cecoslovacca è dovuta al periodo dell’indipendenza, dopo il 1918. Oggi si contano in Cecoslovacchia 51 periodici cattolici politici (6 quotidiani e 45 settimanali) e 270 apolitici; i tedeschi hanno 2 quotidiani e 11 settimanali e 12 periodici apolitici, i magiari hanno 2 pubblicazioni politiche e 12 apolitiche . In Francia sotto l’alto patronato del cardinale Verdier il Comitato è presieduto da Paul Verschave , decano della facoltà giornalistica di Lille, e l’organizzazione è stata diretta dall’attivissimo Mons. Olichon. Il Comitato francese ha curato con particolare amore la sintesi storica che è una delle più importanti dell’Esposizione. La biblioteca nazionale di Parigi ha fornito parecchi volumi. Il Comitato francese, oltre al padiglione riservatogli, ha acquistato una propria sala supplementare a quella della Bonne Presse. In Gran Bretagna il Comitato stampa è presieduto dallo stesso Arcivescovo di Wesminster Mons. Hinsley . L’organizzazione venne affidata a John P. Boland direttore della Catholic Truth Society . Presidente del comitato tecnico è Martin Melvin direttore del Tablet. La Gran Bretagna, come è noto, benché contenga 3.000.000 di cattolici non ha nessun giornale quotidiano cattolico. Vedremo però l’interessante sviluppo dei suoi settimanali che hanno complessivamente una tiratura di 250.000 copie. Accanto alle altre 340 pubblicazioni periodiche inglesi, è illustrato anche l’attività della Truth Society. Alla sua Truth Society ha affidato il compito di organizzare la propria sezione anche l’Irlanda e precisamente al suo attivissimo presidente dott. O’Reilly, già celebrato come energico organizzatore del Congresso Eucaristico mondiale di Dublino . L’Irlanda ha solo due giornali cattolici The Irish Catholic e Standard. In Jugoslavia la costituzione del Comitato è dovuta allo zelo di Mons. Giovanni Saric, arcivescovo di Sarajevo, che ne divenne il presidente. Il Comitato organizzò la partecipazione jugoslava in quattro sezioni conforme alla composizione del paese. Si tratta di 136 pubblicazioni periodiche sulle 1096 che escono in Jugoslavia. Piccola ma interessante riuscì l’esposizione del Lussemburgo, perché organizzata da un campione del giornalismo qual è Mons. Origer, direttore della tipografia di S. Paolo in Lussemburgo. Altro campione del giornalismo è il presidente del Comitato olandese, il noto Enrico Kuypers, direttore commerciale del Maasbode, il quale affidò la parte tecnica a V. Grottemberg di Amsterdam e quella artistica all’architetto Mellis. Interessantissimo sarà passare in rivista lo sviluppo secolare del giornale De Tyd e l’attuale sviluppo del Maasbode. Questo ha anche un padiglione speciale presso la sala cinematografica e a Kuypers si deve inoltre la produzione di una delle films più interessanti sul giornalismo creata apposta per quest’Esposizione . Il Comitato portoghese, emanazione dell’Azione Cattolica, è presieduto da S. E. Mons. Sena d’Oliveira, arcivescovo titolare di Mitilene e ne è segretario il canonico Conçalves. La piccola mostra del Portogallo mostra come i cattolici riuscirono a fondare o ad acquistare 5 quotidiani, alcuni settimanali di grande importanza e una rivista che ha raggiunto la tiratura di 300.000 copie. Nella Spagna il Comitato esecutivo è derivato dalla collaborazione della Junta Central de Accion Catolica, allora presieduta da Angelo de Herrera colla Junta Nacional de Prensa Catolica, presieduta dal vescovo di Tortosa. Il Comitato è riuscito ad organizzare un’eccellente mostra. La più istruttiva naturalmente è quella parte che illustra lo sviluppo del Debate, dovuto al talento organizzativo di Angelo Herrera. La Editorial Catolica pubblica, oltre il Debate in 5 edizioni quotidiane, un altro diffuso quotidiano della notte e parecchi settimanali e riviste. Accanto al Debate e alla Faceta del Norte di Bilbao troviamo nelle provincie un altro centinaio di giornali cattolici con complessivamente otto milioni di lettori. La mostra illustra anche l’opera della Giunta Nazionale della Stampa Cattolica colle sue giornate della buona stampa e il funzionamento della scuola di giornalismo, fondata da Herrera. Numerose le riviste, dalla vecchia Razon Y Fé fino alla rivista ecclesiastica di Madrid fondata nel 1928. La preparazione della mostra svizzera venne assunta direttamente dagli organismi giornalistici sotto la direzione del sacerdote Pauchard direttore delle Freiburger Nachrichten e coll’attiva collaborazione del segretario dott. Müller direttore della nota agenzia K.I.P.A.. Gli altri membri del Comitato rappresentano le forze giornalistiche delle tre nazionalità. L’attività del Comitato si svolse sotto la protezione dei vescovi di Sion e di Losanna e del dott. Motta membro del Consiglio Federale. La stampa cattolica svizzera si sviluppa in un primo tempo in stretta connessione colla storia politicoecclesiastica della Repubblica, ed assume poi un carattere cantonale che ne spiega la molteplicità e la grande varietà di tipo e di caratteristiche. È nota l’esemplare organizzazione delle conferenze episcopali della Polonia. Dalla sezione stampa e propaganda nacque il Comitato polacco, presieduto da Mons. Adamski, vescovo di Katowice che pose a capo del segretariato l’attivissimo direttore dell’Agenzia della Stampa Cattolica Polacca K.A.P . I polacchi hanno già fatto a Varsavia un’esposizione per proprio conto e si presentano oggi con un padiglione, decorato dal celebre pittore Rosen , in una mostra che contiene circa 400 pubblicazioni periodiche con una tiratura di 4 milioni di copie, di cui 82 giornali, con 1.200.000 copie. Di particolare interesse lo sviluppo e il perfezionamento della K.A.P. L’apostolo della stampa in Ungheria è il noto gesuita padre Bangha che nel 1918 riuscì a fondare una società editoriale con un capitale di dieci milioni di corone, la quale pubblica fra altro tre quotidiani. Pochi cenni ancora per esaurire l’Europa: Malta ebbe un degno rappresentante nel canonico Pantarellesco di Hamrun, la Romania aveva trovato in Mons. Gabor un eccellente organizzatore il quale fu purtroppo rapito ai vivi due mesi or sono, e vi venne sostituito poi dal prof. Paal di Iassi e, per gli Stati nordici, merita particolare menzione per la sua zelante collaborazione il dott. Scherz, direttore del giornale cattolico di Kopenhagen. Il comitato lituano venne presieduto dal venerando sacerdote Mons. Dombrauskas ed ebbe nel P. Reklaitis dei Mariani un attivo rappresentante. Ed ora un rapido sguardo al nuovo continente. L’anima del Comitato Canadese fu il canonico Alfredo Chamberland direttore dell’Action Sociale Catholique di Quebec. Sotto il suo impulso e con la collaborazione dei rappresentanti di ambedue le nazionalità si riuscì a far partecipare alla mostra circa 200 pubblicazioni periodiche che rappresentano la stampa dei 4 milioni di cattolici che abitano quel vastissimo paese (totale 10 milioni di abitanti). La parte francese espone 3 quotidiani e 13 settimanali, la parte inglese 9 settimanali. Vi sono inoltre un settimanale tedesco, uno polacco, uno ucraino e due riviste italiane. A Washington agli uffici della sezione stampa di quella geniale fondazione dell’episcopato americano che è la N.C.W.C. (National Catholic Welfare Conference) bisogna cercare l’animatore e l’organizzatore della partecipazione nord americana. Il signor Hall, direttore del N.C.W.C. Service, cioè di quella benemerita agenzia che serve tutta la stampa cattolica americana ha associato i suoi sforzi con quelli del signor Carlo Ridder, segretario dell’associazione dei giornalisti cattolici (C.P.A.), per attuare le direttive del presidente della sezione stampa della N.C.W.C. Mons. Vescovo di Pittsburgh e del signor Giuseppe Quinn di Oklahoma, presidente della C.P.A. La stampa degli Stati Uniti è molto recente. Il primo giornale cattolico vi esce circa 25 anni dopo la proclamazione dell’indipendenza, ma poi il suo sviluppo è piuttosto lento. Dopo la guerra mondiale essa fece un balzo in avanti, cosicché i periodici cattolici degli Stati Uniti, hanno oggi una tiratura complessiva di 18 milioni di copie. Resterebbe ora da parlare dell’America latina. Qui – come già fu detto – sono le centrali d’Azione Cattolica che assumono la direzione dei preparativi. Meritano particolare menzione il dottor Romulo Amadeo e il sacerdote di Pasquo del Comitato argentino, il dott. Alceu Amoroso Lima presidente del Comitato esecutivo brasiliano, il dott. Quagliotti di Montevideo, collaboratore di quel zelantissimo arcivescovo Mons. Aragone, Mons. Pellin, direttore della Religion in Caracas, Mons. Borge per la Costarica, il sac. Aug. Lopez per Cuba, Mons. Chavez Aguilar per il Perù e preziosissima fu sopra ogni altra l’opera di S. E. Luigi Centos, nunzio apostolico in Bolivia. L’Azione Cattolica della Colombia ebbe un solerte rappresentante in P. Marquez ed infine il Messico – last not least – nonostante le persecuzioni, si presenta all’esposizione con più di 60 periodici. Finita così, come Dio vuole, questa rassegna territoriale, è forse esaurita la sfera organizzativa, diretta dalla segreteria? Converrebbe ancora parlare dei 35 ordini, congregazioni e istituti religiosi che hanno preparato la loro mostra particolare. Ma citare qui i nomi dei collaboratori sarebbe davvero fare opera contraria alla loro modestia. Non vogliamo incorrere nelle ire dell’attivissimo padre Mondrone S.I. né in quelle del domenicano ed artista P. Panzer, né guadagnarci i rimproveri di P. Basilio, bibliotecario cappuccino, o di P. Scaramuzzi O.F.M., o P. Turo dei Figli del Cuore Immacolato di Maria, per non ricordare che soltanto alcune delle figure che più spesso comparvero negli uffici del Comitato. Ma come fare anche soltanto pochi nomi per le terre di missione ed in genere per le circoscrizioni affidate alla giurisdizione di Propaganda Fide? Qui il cronista dovrebbe cedere la parola all’indefesso organizzatore delle sale dell’Asia, dell’Africa e dell’Oceania, Mons. Monticone, archivista di Propaganda . Ma anch’egli dovrebbe rinunciare a tale segnalazione per non dover elencare tutti gli operai della vigna del Signore, dai delegati apostolici più illustri ai più umili missionari che si sono prodigati nei preparativi. Del resto l’Esposizione della Stampa dell’Asia orientale, dell’India, di Ceylon e della Birmania, quella della Cina, della Manciuria e della Mongolia e quella dell’Impero Cinese e infine quella delle circoscrizioni africane e dell’Oceania riveleranno da sé alcuni nomi dei più infaticabili e dei più illustri. Dai direttori dei giornali di Madras, Bomaby e Calcutta e dell’Indocina, ai fondatori e organizzatori dell’Agenzia Lumenn voluta dalla commissione sinodale di Pechino, dagli scrittori di riviste giapponesi, all’opera indefessa dell’Ufficio centrale della stampa cattolica in Tokio, affidata al sacerdote dott. Taguchi, già alunno del pontificio collegio di Propaganda a Roma, è tutta una serie di energie le quali cooperarono al buon esito della parte forse più varia e più attraente della Mostra. Lo stesso dovremo dire per la partecipazione alla sala dei riti orientali affidata alla Sacra Congregazione Orientale: anche qui attiva collaborazione dei dignitari ecclesiastici e degli scrittori sacerdoti e laici di tutte le pubblicazioni di rito greco, alessandrino, antiocheno, armeno e caldeo, da Leopoli cogli ucraini fino ai calabresi e malancaresi dell’India meridionale: materiale ordinato con rara competenza da P. Cirillo Korolewski. La segreteria ha dovuto poi provvedere direttamente alla raccolta del materiale per le sale: uomini e giovani di Azione Cattolica, mentre il merito d’aver organizzata e sistemata la sala femminile spetta esclusivamente all’Unione internazionale delle Donne Cattoliche di Utrecht e il materiale di Pax Romana venne raccolto dal suo segretario stampa di Lilla. Ad un’iniziativa che passò attraverso qualche fase d’incertezza, anche a causa della ristrettezza dello spazio, si deve la sala dell’alta coltura cattolica. Il materiale venne ordinato colla autorevole cooperazione della S. Congregazione delle università e degli studi. I lettori avranno notato con sorpresa che fra le sale delle nazioni manca quella della Germania. Quale mostra avrebbe potuto organizzare la stampa dei cattolici tedeschi, se tal partecipazione non fosse stata loro incomprensibilmente interdetta! Coltura e arte tedesca hanno però collaborato alla creazione delle 16 sale della sezione generale che trattano dello sviluppo e delle condizioni attuali del giornalismo nel mondo. Il dottor Krumbach, assitente del prof. D’Ester, direttore dell’Istituto Scientifico per il giornalismo in Monaco, ha elaborato e ordinato tutto il materiale di questa mostra e l’architetto Hauptmann ha presieduto all’esecuzione artistica. Data l’importanza del materiale esposto fu tanto più gradita l’offerta della Riunione Adriatica di Sicurtà che fece omaggio della polizza d’assicurazione contro i danni dell’incendio e del furto. E con ciò si potranno finalmente chiudere quest’aride note di cronaca che daranno un’idea della collaborazione veramente universale suscitata dall’iniziativa del Comitato, benché debbano rinunziare a descrivere gli entusiasmi, le alternative di ottimismo e di pessimismo, gli ostacoli incontrati, le difficoltà della prima e le ansie dell’ultima ora. L’Esposizione è maturata faticosamente, perché i tempi non le erano propizi: ma ogni difficoltà è stata superata dall’immenso prestigio che gode il Papato nel mondo. 