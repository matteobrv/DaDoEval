Commovente e significativo è il testamento spirituale di Mario Gonin , il celebrato direttore della Chronique Sociale de France e l’indefesso organizzatore delle Settimane sociali francesi. Vedendo infatti appressarsi la morte, il Gonin compilò un articolo, che ora la nota rivista del movimento sociale francese pubblica postumo. In questo testo, pieno di affettuose rimembranze ed ispirato a profonde convinzioni religiose, il Gonin ricorda le origini e lo sviluppo dei Segretariati e dei Circoli di studio, dei quali la rivista divenne l’organo e dai quali poi rampollò la magnifica istituzione delle Settimane sociali francesi. A queste ancora il Gonin riserva la sua predilezione. Pur riconoscendo l’importanza dell’azione sulle masse, egli raccomanda ai cattolicisociali francesi d’intensificare le opere di studio delle dottrine sociali, allo scopo di educare una generazione intellettualmente robusta, nutrita degli insegnamenti del Vangelo e dei pontefici e refrattaria così alle suggestioni della politica quotidiana. I Circoli di studio, le Settimane sociali e le Scuole normali sociali hanno – egli scrive – attuato un programma di Azione Cattolica prima ancora che questa trovasse in Pio XI il definitivo formulatore . L’on. Le Cour Grandmaison, vice presidente della Federazione nazionale cattolica, pubblicando ora in un opuscolo intitolato «Verso una Francia novella» alcuni suoi articoli comparsi nel Figaro ed insistendo nel pensiero espresso nel suo discorso alla Camera, che abbiamo altra volta citato , proclama che è venuta l’ora dei cattolici, purché sappiano afferrarne energicamente ed abilmente l’opportunità. «Noi sappiamo in qual senso debbano esercitarsi i nostri sforzi: le encicliche rischiarano il nostro cammino e gli studi dei cattolici francesi dal La Tour du Pin alle Settimane sociali hanno segnato la via. Pare che sia venuta l’ora di trarre da questi lavori un programma completo di riforme positive, rispondenti ai bisogni attuali e di presentarle sotto una forma chiara e semplice, capace di riunire gli uomini di buona volontà, e perfino coloro che si sarebbero potuti credere ieri più lontani che mai dagli insegnamenti pontifici e che oggidì vi apportano il loro tributo di approvazioni e di lotte». Secondo l’autore, gli ostacoli maggiori del passato, per quanto riguarda i cattolici, consistettero nel fatto che troppi di loro non vollero comprendere che «l’ordine sociale attuale rappresenta per noi un disordine da correggere» e che «l’aspirazione confusa delle masse verso uno stato migliore deve ottenere non solamente la nostra platonica simpatia ma anche il nostro concorso attivo». Per quanto riguarda gli avversari, il Grandmaison rileva ad uno ad uno i sintomi di un miglioramento. I radicali ripudiano l’anticlericalismo ed i marxisti stessi «per attrarre le masse hanno giudicato necessario di abbandonare le loro più autentiche posizioni dottrinali». Il vice presidente della F.N.C. non si nasconde le obiezioni che si possono muovere sul valore di tali sintomi e risponde: «Sincera od opportunistica che sia, questa evoluzione prova una cosa: che le idee di patria, di famiglia, di libertà, di proprietà, di tolleranza religiosa sono nel nostro paese profondamente ancorate». Tra i sintomi di miglioramento da registrare segnaliamo una serie di articoli firmati Leone Abele Gaboriaud nella radicale Ère Nouvelle. Egli parte dalla premessa che l’opportunità di abbandonare l’anticlericalismo sia già stata sufficientemente dimostrata. «Che si sia credente o miscredente, israelita, protestante o cattolico, quando si pratica quest’imparzialità, si è ben obbligati di riconoscere che storicamente è il cristianesimo che, dopo secoli di lotta, ha fatto concludere il lungo sforzo dell’antichità. È lui che ha creato il fondamento del mondo moderno restituendo alla persona umana, all’individuo, la sua nobiltà e la sua autonomia, la sua inviolabilità ed il suo carattere sacro: è lui che in tal modo ha soppresso la schiavitù e resa libera l’umanità. Inoltre la più alta e la più estesa nozione che abbia regnato su di noi e regna ancora su quanto ci resta di civiltà, la nozione della grazia, non ci viene essa dalla croce? Vi è là una tale evidenza che un miscredente per quanto fermo nei suoi propositi non oltrepassa affatto i limiti del suo dovere inchinandosi di fronte ad essa. Nessuno ha dunque diritto di rifiutare l’aiuto della religione a chi sente il bisogno di appoggiarsi sui suoi simboli e di ricercare le sue consolazioni, né di togliere la speranza alle anime che non saprebbero vivere senza questa virtù. Nessun partito politico infatti, respinge od ignora attualmente i cattolici». Il Gaboriaud nel corso dei suoi articoli cita poi, in appoggio alla politica di pacificazione religiosa, alcune altre manifestazioni di uomini del partito radicale; così il massone Henri Guernut ha scritto nella France di Bordeaux un articolo che rende omaggio alla potenza spirituale del Papato; così Edoardo Herriot «incredulo come noi» essendo venuto nel comune di Saint-Pouange per prendere possesso della vecchia canonica acquistata dal comune e per rimettere in cambio al comune ed al curato la canonica nuova costruita a sue spese, s’abbandonava, in presenza di Chautemps, Daladier, Campinchi ed altri capi radicali, ai dolci ricordi dell’adolescenza, quando suo zio, curato di questa stessa parrocchia, ve lo aveva iniziato allo studio del latino. Ebbene, tutto questo è certamente consolante. La triste profezia di Rénan che nei suoi «ricordi d’infanzia» si compiaceva mostrare le rovine morali create dal pensiero cosidetto moderno e preannunciava un giorno nel quale le credenze soprannaturali si spegnerebbero nell’animo delle folle come la credenza nelle streghe o negli spettri, questa triste profezia non si è avverata; ma tuttavia quante rovine irreparabili sul cammino di questa generazione anticlericale che ha fatto opera sistematica d’irreligione! «Tous nous sommes attachés à une oeuvre d’irréligion» esclamava Viviani in un discorso del 1906, e si trovarono 250 deputati a deliberare l’affissione di tale discorso in tutti i comuni della Francia! Nel lungo intervallo delle due guerre colla Germania, dal 1871 al 1914, la classe dirigente francese parve addirittura ossessionata dal problema anticlericale. Una serie di leggi che dal 1880 colla riforma del Consiglio superiore della istruzione pubblica va fino al 1904 coll’abolizione del Concordato mirò alla laicizzazione o, più chiaro, alla scristianizzazione attraverso quella che fu detta «le mensonge nécessaire» della neutralità. Nel 1897 Combes additava nella massoneria la nuova religione e nel 1905 Clemenceau sperava che la separazione avrebbe portato allo scisma. Anzi ancora cinque mesi prima dello scoppio della guerra, il 24 marzo 1914, Viviani, divenuto ministro della istruzione, si faceva applaudire al Senato esaltando la nuova generazione della scuola laica, che rinunziava alle chimere dell’al di là: «Ils ont adhéré à une croyance nouvelle: l’humanité doit se racheter elle-même; par sa souffrance et par son labeur». Ma prima ancora che i tedeschi marciassero verso Parigi, la borghesia radicale aveva cominciato ad impaurirsi delle conseguenze sociali e politiche cui conduceva la campagna antireligiosa. La guerra finì per convincere che per salvarsi come nazione, bisognava rifare il proprio cammino; né le esperienze economiche del dopo guerra potevano ridonare ai radicali la fede di Viviani che l’«humanité se rachetera elle même». Lasciamo da parte se e in qual misura abbia contribuito alla felice evoluzione l’atteggiamento patriottico dei credenti: il decisivo è certo che gli anticlericali hanno perduto la fede assoluta nel loro ideale umanitario e che, essendo tramontata oramai la dottrina positivista dei grandi maestri dell’anticristianesimo, da Comte a Rénan, da Quinet a Berthelot , anche gli antesignani dell’anticlericalismo politico come Bert, Ferry , Gambetta , Jaurès , Viviani non trovano più seguaci. Si aggiungano le preoccupazioni per la sicurezza nazionale le quali sconsigliano le divisioni interne, e si comprenderanno le ragioni della nostra speranza che il mutamento non sia momentaneo ma si approfondisca e duri. All’Esposizione della stampa la sala francese fu una delle più ammirate. Sessanta quotidiani cattolici e duecentoquarantadue settimanali, oltre ad alcuni organi politici fiancheggiatori della difesa religiosa, quattordici riviste di cultura generale, una ventina di riviste di carattere scientifico, altrettante di spiritualità e di azione sociale ed una decina di migliaia di periodici minori, tra cui i bollettini religiosi, rappresentano una forza che ci può far bene sperare nell’avvenire . Tuttavia il padre du Passage nella rivista Etudes, scrivendo attorno alla stampa cattolica, insiste sulla necessità d’introdurre criteri di concentrazione e di riorganizzazione. Il noto scrittore gesuita parte dalla presente crisi economica la quale coll’aumento straordinario dei prezzi costringerà molti organi di stampa a ridursi o a scomparire. Egli sa che l’individualismo francese è riluttante a qualsiasi controllo ed a qualsiasi regolamentazione e che specie nel campo della stampa una restrizione delle libere iniziative potrebbe anche riuscire dannosa. Egli pensa tuttavia che la situazione economica imporrà fatalmente i rimedi. Dopo aver vagliato diverse proposte ed aver escluso, per la situazione politica e la disparità di vedute, la creazione d’un ufficio centrale, l’articolista degli Etudes si limita a proporre degli accordi regionali che tendano a combinazioni di carattere finanziario e organizzativo, ovvero a delle unificazioni. «Assai più modestamente, egli conclude, ma d’una maniera più immediata è agevole prendere di mira delle intese che conducano a degli accordi pratici. Se per esempio, in una data regione, per un certo disordine, le pubblicazioni cattoliche dissipano finanze e forze locali, è forse chimerico sperare che per ottenere un miglior rendimento spariscano certi duplicati superflui? E ancora se è vero che in un’organizzazione a carattere nazionale si possano meglio definire le varie funzioni e precisare le collaborazioni, perché editori, riviste e giornali cattolici non saranno indotti a riunire i loro scopi? Per esser condotti a termine, tali accordi richiederanno sovente l’intervento di qualche personalità qualificata. Questi pacificatori non dovranno essere per la stampa cattolica né dei censori improvvisati, né degli arbitri ufficiali. Semplici consiglieri, essi avrebbero sulle pubblicazioni in quest’ordine una opinione ben motivata. Essi ne consocerebbero i meriti e le mancanze, i risultati e le speranze. La loro competenza, unita ad una benevola imparzialità, farebbe di tali uomini prudenti degli agenti di collegamento. I loro giudizi avrebbero la discrezione che li fa desiderare e fors’anche sollecitare, prima ancora che essi siano proposti. Essi non disporrebbero di alcuna sanzione, ma la loro sola autorità amichevole li farebbe meglio accettare e seguire». L’articolo è assai riprodotto e commentato dalla stampa cattolica ed è ben da augurarsi che porti i suoi frutti. A Vienna nella piazza dell’università è stato inaugurato un monumento al celebre gesuita Enrico Abel . Padre Abel era stato per molti anni l’orga-nizzatore del movimento cattolico maschile nella città e nella provincia di Vienna. Nell’era cristiano-sociale egli fu dopo il Lueger l’oratore e il conferenziere più popolare e più efficace. Mentre il grande tribuno politico andava trasformando il movimento antisemita in una corrente positiva della riforma cristianosociale, padre Abel profittava delle stesse adunanze o di riunioni convocate nella suggestione dello stesso momento per inculcare negli animi dei viennesi la necessità di ritornare al cristianesimo pratico. La sua propaganda si riattaccava agli «slogan» del giorno e mentre Lueger, Liechtenstein , Gessman e molti altri della scuola del Vogelsang, miravano a liberare le istituzioni dall’egemonia ebraico-liberale ridonandole ai cristiani, padre Abel insisteva perché questo ritorno non fosse soltanto nominale ma vera riforma interiore, un ritorno cioè alla pratica cristiana che nella frivola età precedente si era in buona parte abbandonata. Innanzi al monumento, fu il presidente Miklas a ricordare i meriti del popolare gesuita e riallacciandosi al pensiero di lui il presidente della repubblica pronunciò le seguenti parole: «Un cristianesimo pieno ed integrale è di un’importanza tutta particolare nel momento attuale, in cui molti credono che il cristianesimo, questo lieto messaggio che viene pur sempre divulgato nel mondo, possa essere per qualche ragione terrena, modificato o raggiustato, come farebbe comodo a certuni. Noi ci rifiutiamo a questo. P. Abel ci ha insegnato il cristianesimo pieno ed intero che noi tutti, viennesi ed austriaci, vogliamo professare. Popolo, Patria e Paese anche questi ideali ci sono cari e anch’essi vogliamo alimentare, ma però sempre sub specie aeternitatis, cioè subordinati al valore più alto, al quale solo spetta la totalitarità. Soltanto dalla sintesi di questi valori col cristianesimo risulterà la felicità dei popoli». Nel periodo d’anteguerra la classe politica dirigente ungherese fu il più spesso dominata dai protestanti. Nella lotta della nazione contro gli imperatori cattolici si era quasi voluto dare al calvinismo ungherese un aspetto di religione nazionale. I Tisza , i Banffy erano protestanti, mentre i Zichy, gli Andrassy e gli Appony capeggiavano l’opposizione. Sotto l’influsso del liberalismo il protestantesimo ungherese divenne laicizzatore. Nel dopo guerra per parecchie cause, ma soprattutto per la scossa portata alle coscienze dal pericolo comunista, le Chiese protestanti ungheresi nelle loro conferenze e nei loro congressi non solo assumono di fronte al cattolicismo un tono diverso, ma per conto loro rivelano delle preoccupazioni di riforma interna e di cura d’anime simili a quelle dei cattolici. La conferenza nazionale dei riformati tenuta in Budapest il 4 ottobre discusse e deliberò sui seguenti argomenti: il bambino e Cristo, il bambino e la Chiesa, le missioni interne fra gli adulti. Negli stessi giorni in cinque templi tenne la sua adunanza centrale la Chiesa evangelica e il vescovo protestante Bela Kapy, di fronte al pericolo mondiale dell’ateismo, preconizzava la cooperazione coi cattolici. «Il papa, egli disse, ha predicato la crociata contro l’ateismo e a tale crociata sono disposti a partecipare anche i protestanti». Rivolgendo poi il suo pensiero alla Germania, il vescovo protestante accennò alle persecuzioni cui va soggetta la Chiesa confessionale ed esclamò: «Dove sono le sacre tradizioni di quattro secoli? Ove la santità del giuramento sacerdotale? … Nelle nostre più intime preghiere pensiamo ai pastori e ai fedeli tedeschi che soffrono e coraggiosamente combattono per la fede … I terrificanti avvenimenti ecclesiastici della Germania ci spingono a dirigere la nostra opera nel senso della Chiesa confessionale». 