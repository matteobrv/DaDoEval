Già nel 1871 sotto gli auspici di Pio IX, era sorta a Roma la «Primaria Associazione Artistica ed Operaia di Carità reciproca» . Il quale aggiungendo al mutuo soccorso, alla cassa di risparmio, all’istituto per case economiche (I) le sue magnifiche scuole di arti e mestieri ancor oggi fiorenti, organizzando i soci secondo le professioni costituiva e costituisce tuttora il primo esempio delle rinate corporazioni cristiane. Nel 1901, celebrandosi il trentennio della fondazione, il relatore magnificava l’opera di quei primi pionieri, i quali «vollero e seppero organizzare numerose falangi di lavoratori, raggruppandoli in quelle divisioni di arti e mestieri, le quali rispecchiando e rinnovando le antiche corporazioni prepararono la via a quel regime corporativo, che è uno dei capisaldi del programma popolare cattolico». Ricordava egli ancora che nelle scuole di mestieri dell’associazione erano stati istruiti 6000 allievi, che si erano distribuite 484.899 lire a sollievo di 21.184 infermi; soccorsi 479 vedove e orfanelli, affigliate e raccolte sotto l’egida della «Primaria» altre 66 associazioni consimili dell’Italia e degl’italiani all’estero. Queste società portavano generalmente l’epiteto di «carità reciproca», per distinguerle cristianamente da quelle di «mutuo soccorso» promosse queste per la maggior parte dai mazziniani e dai liberali. Su questa particolare distinzione del titolo s’insistette anzi anche molto più tardi, e c’è in argomento una conferenza tenuta nella seconda metà del decennio dal Toniolo innanzi ai suoi concittadini di Treviso. Poco dopo il ’70 si menava in Francia gran vanto della corporazione cristiana fondata da Leone Harmel a Val-du-Bois presso Beins ; nella qual città nell’anno 1875 venne convenuto anche un congresso dei circoli cattolici, per deliberare intorno alle corporazioni da diffondersi in tutta la Francia. Quale non fu la meraviglia dei Francesi, quando sentirono raccontare dal conte Ivert venuto allora fresco fresco dalla città eterna che la corporazione cristiana a Roma già esisteva e che la «artistica operaia» era la primaria d’una serie d’altre società similari. Questo fu il primo dei numerosi contatti ch’ebbe poi la società romana col movimento operaio cattolico francese, capitanato dal conte De Mun e Leone Harmel. Quando quest’ultimo venne in pellegrinaggio a Roma nel 1885 con un centinaio d’industriali, l’Artistica operaia fece gli onori di casa e gli ospiti si partirono ammirati specialmente della scuola d’arte. Grandi accoglienze vennero fatte ai Francesi anche durante i famosi pellegrinaggi del lavoro del 1887 e 1880 e le sale della società romana echeggiarono della calda ed eloquente parola di Alberto de Mun . Ma i tempi non correvano prosperi per le società cattoliche. Lo si vede in occasione dell’esposizione nazionale di Torino del 1884. L’artistica operaia vi aveva partecipato con un complesso notevole comprendente le scuole d’arti e le varie provvidenze per l’operaio. Il successo fu così evidente che la società romana venne proposta per un premio, ma la giuria composta in maggioranza di anticlericali, scongiurò il pericolo, facendo votare una pregiudiziale ch’escludeva da ogni premio qualsiasi società di carattere confessionale. Il settario verdetto provocò un’esplosione di proteste, alle quali aderirono anche molti fogli liberali. La direzione della società presentò una vibrata rimostranza al principe Amedeo duca d’Aosta , protettore dell’Esposizione e molte altre società cattoliche d’Italia vi apposero la loro adesione. Si distinse in tale occasione la società consorella di Torino, la quale mandò a quella romana un’artistica pergamena commemorativa. Assistente ecclesiastico della società era mons. Domenico Jacobini, segretario della Propaganda e morto nel 1901 come cardinale; uomo che godeva la particolare estimazione di Leone XIII. Egli tenne nell’adunanza di protesta contro l’ingiustizia di Torino nel dicembre 1884 un vibrato discorso nel quale fra l’altro diceva: «Discacciandoci dal partecipare ai benefici dell’epoca presente come fautori del passato delle nostre artistiche associazioni, essi sono ingiusti verso la patria… essi che ci condannano perché suscitiamo in Italia le società antiche, perché evochiamo la memoria del loro spirito… E non sono state quelle antiche maestranze le glorie dell’Italia?… Chi non ricorda l’altezza a cui giunsero i corpi d’arte in Roma stessa, quando, elevati i tribunali delle stesse arti, i loro consoli giudicavano in Campidoglio? Essi esaminavano le questioni che le riguardavano vicino alla torre del Mercato e per moltissimo tempo ebbero potenza nel Comune…» L’Artistica operaia, che nei primi tempi ebbe la sede in via Testa Spaccata nel palazzo Grazioli, demolito poi per far largo al monumento di Piazza Venezia, acquistò importanza anche come centro di ritrovo per i cattolici sociali stranieri. Fu nei suoi locali che nel 1882 si radunò attorno a Mon. Iacobini un primo gruppo di studiosi, composto di mons. Mermillod vescovo esiliato di Ginevra e poi cardinale, del conte Francesco Kuefstein, senatore austriaco, che passava la stagione invernale a Roma ove aveva sposato una Odescalchi, del conte Blome senatore ed ex diplomatico austriaco e del P. Denifle , il celebre storico domenicano. Questo primo cenacolo andò allargandosi negli anni seguenti e assorbì in parte le forze di un altro circolo di studiosi e di gentiluomini che si trovavano in casa del principe Paolo Borghese . Sopravvivono ancora di questi primi cattolici-sociali, l’avv. Burri, che pubblicò nel 1888 un libro sul «lavoro» , il sen. Soderini che assieme al Burri pubblicava nel Bollettino dell’Artistica operaia – dal 1876 veniva stampato un bollettino mensile – delle note di sociologia cristiana e più tardi compilò un’opera a suo tempo assai letta, sul Cattolicismo e Socialismo , il senatore Santucci e, il più autorevole di tutti, mons. Talamo, uomo di grande intelligenza, conosciutissimo come filosofo tomista e che, dopo la comparsa della Rerum novarum, fondò e diresse fino al dopoguerra la Rivista internazionale di scienze sociali e discipline ausiliari, trasferita ora a Milano, presso l’Università cattolica . Fra i frequentatori di queste riunioni va ricordato anche il P. Liberatore, gesuita della Civiltà cattolica, che nel 1889 pubblicò gli Elementi di economia politica . Di questo primo periodo di cattolicismo sociale l’anima fu il cardinal Domenico Iacobini e il centro di collegamento l’Artistica operaia, albero questo che ha oramai profonde radici nel mondo cattolico romano e allarga ancor oggi le sue fronde benefiche. La festa per la Rerum novarum è anche un po’ la sua festa, perché la «Primaria» romana merita d’essere inscritta fra quelle forze che la prepararono. I A proposito di case economiche trovo nella tariffa per le pigioni stabilita dalla società nel 1890 che una casetta con 5 vani, 2 cucine e 3 ingressi costava L. 50, 3 vani da L. 22 a 25, 1 vano con cucina L. 12 al mese. Che tempi! 