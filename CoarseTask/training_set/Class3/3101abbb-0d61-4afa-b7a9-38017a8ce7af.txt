Matthes Ziegler è un discepolo e collaboratore di Alfredo Rosenberg e il suo opuscolo, che sulla copertina raccomanda la rivista diretta dal maestro e le pubblicazioni della serie «Scienza nazionalsocialista» ed è diffusa già in una seconda edizione di 6-10 mila copie, si propone di esporre il punto di vista razzista intorno alla religione (I). «Ciò facendo – avverte lo Ziegler in una nota introduttiva – ho consapevolmente evitato di parlare di Cristianesimo e, finché fu possibile, di Cristo, non per ragioni tattiche, ma per il fermo proposito di contribuire con questo a svelenire e rendere oggettiva la presente controversia filosofica. Giacché i rappresentanti del pensiero razzista sono ben lungi dal voler ferire i valori sentimentali che per uomini tedeschi vanno congiunti col mondo del Cristianesimo, quale si sviluppò su terra tedesca, o con la figura del Cristo, quale fu idealizzata e raffigurata dagli artisti e poeti tedeschi. A me preme soltanto di fissare le premesse psicorazziali della Chiesa e l’essenza della sua struttura ebraico-orientale». (Pref. pag. 5). Riassumiamo oggettivamente. Tanto maggiore per un’opera l’oggettività e tanto più superflua la confutazione. Nel primo capitolo l’A. descrive il senso della vita degli orientali, caratterizzato, secondo lui, da una particolare irrequietudine e da una scissione interiore. L’orientale passa rapidamente dalla fiamma improvvisa di una passione al collasso della più completa abulia. L’orientale, secondo un altro scrittore razzista, citato dall’A. costituisce il tipo dell’uomo a rivelazione (Offenbarungsmensch) il cui spirito è sempre intento a prestare orecchio con credula rassegnazione a tutto ciò che gli recherà dall’alto la vita come un cumulo insuperabile di contraddizioni, innanzi alle quali egli soccombe senza speranza. Egli vede nel mondo una valle di lacrime che non si sente in grado di modificare e regolare. Da questa sua impossibilità di dominare il mondo nasce nell’orientale il concetto di un dio, come forza al di sopra e contro la natura. Dio è colui che bisogna ammansire e conciliare, prosternati nella polvere e nella cenere. «Dio è il demone che bisogna guadagnare alla propria causa con magici scongiuri, ovvero negoziando, pagando cioè il proprio debito col sistema salariale della religione giudaica» (pag. 8-9). L’orientale conosce solo due modi di superare il suo intenso dissenso che si rivela anche nel mondo esteriore: l’estasi o l’ascesi. Entrambi questi modi portano a negare il corpo e la vita. E questo è il terreno su cui nasce il concetto orientale della rivelazione e della conversione. Esso è la chiave di tutte le allucinazioni nella storia della Chiesa e delle sètte. «Questo atteggiamento di redenzione e rivelazione costituisce la grande auto-illusione degli orientali» (pag. 9). «È per questo che l’orientale sviluppa quello strano zelo di conversione che tende a predicare come verità redentrice ad un numero maggiore possibile quello che in realtà non è che un fatto rivelatorio soggettivo» (pag. 9). Questa tendenza a sua volta crea la base per lo sviluppo del sacerdozio. I sacerdoti sono dapprima vittime della stessa autoillusione e più tardi, quando sfuma l’ebbrezza della fata morgana e non credono più alla realtà della rivelazione, la predicano con tanto maggiore accanimento, in quanto solo il timore di un dio demonico può tener legate a loro le vittime dell’illusione. La forma di questo vincolo è il culto. La «legge» ebraica è la forma vitale giudaica dell’illusionismo orientale. Le basi ebraiche delle Chiese cristiane Nel secondo capitolo l’autore descrive «Le basi ebraiche delle Chiese cristiane». Secondo lui le tribù nomadi degli ebrei verso il 1500 adoravano dei demoni del deserto chiamati Elim. Sei tribù si unirono poi assieme nel culto del El-Israele, tre altre si unirono per adorare il Dio d’Abramo, Isacco e Giacobbe. In simile maniera è da intendersi la fondazione della religione fatta da Mosé. Egli unì diversi ceppi ebraici nel culto di Iahvé, Dio del tuono e delle tempeste, ed egli si creò suo sacerdote. «La forma estatica della rivelazione» nella quale si compì il patto con Iahvé, cioè la consegna delle tavole della legge a Mosé è la forma caratteristica e solo possibile con cui la psiche asiatico-orientale può percepire un avvenimento religioso. La questione se Mosé abbia concluso questa «alleanza» come un imbroglione, ovvero se egli stesso sia stato vittima della credulità autoillusionistica… «ha per il nostro punto di vista un’importanza secondaria» (p. 13). Più tardi i nomadi ebrei si fusero coi cananei che stavano già sotto l’influsso culturale dell’Asia anteriore e in parte anche del settentrione, cosicché la cultura degli ebrei del deserto si elevò ad un grado superiore di civiltà. Contro la paganizzazione e il culto di Baal si levarono i profeti. «Originariamente si qualificarono per profeti degli estatici di professione (berufsmässige Ekstatiker), che si credevano posseduti da Jahvè e nell’estasi religiosa si sentivano interpreti autorizzati di Jahvè» (p. 17). Ma poi nello svolgersi della storia nazionale ebraica i profeti diventano propugnatori fanatici del nazionalismo Jahvistico. E qui l’autore citando a sproposito i grandi profeti e specie Isaia, vuol dimostrare che essi erano «altrettanto sanguinari del Dio che predicavano» e conclude a pag. 19: «Questo dunque è il vero spirito che emana dai libri degli ahimè troppo lodati profeti dell’Antico Testamento, proclamati indispensabili all’educazione della gioventù tedesca!» Dopo il ritorno dalla schiavitù babilonese «i fanatici cultori di Jahvé Nehmia ed Esra si oppongono con misure draconiane alla fusione della razza ebraica coi cananei». La segregazione dell’ebraismo si consolida colla fissazione di numerose prescrizioni rituali purificatorie, sull’adempimento delle quali veglia gelosamente la casta sacerdotale. «L’opera più notevole però di questa classe sacerdotale fu la costruzione di un rigido sistema teologico, che è caratterizzato dal peccato originale, dal patto di alleanza e dall’aspettazione di un tempo della salute. Nel postulato del peccato originale della prima coppia umana la casta sacerdotale giudaica fornisce la motivazione teologica e l’interiore giustificazione del senso tragico della vita degli orientali» (p. 20). Il patto di alleanza di Jahvè con Giuda è una specie di contratto negoziato con Dio circa i premi e le pene della vita futura. Il credente non può però trattare con Dio che attraverso il Tempio ed il Culto. Due concezioni messianiche L’attesa messianica aveva originariamente carattere nazionalistico, ma durante l’esilio babilonese gli ebrei vennero a contatto col mito ariano del «Figlio di Dio» e lo trasformarono in quello del figlio di Dio sofferente che libera il suo popolo patendo e morendo per lui . «Una parte degli ebrei temeva che la servitù straniera fosse quasi eterna come conseguenza dei peccati di Giuda contro Jahvè e che quindi il trionfo e la liberazione di Giuda avverrebbe solo quando l’atteso Messia si offrisse egli stesso a Jahvè quale vittima espiatrice. Anzi si fecero sentire persino delle voci che osarono parlare dell’impero mondiale ebraico non più come di una realtà politica, ma piuttosto come di un simbolo» (pag. 23). «Ai tempi di Gesù queste due concezioni messianiche vivevano l’una accanto all’altra. Gesù respinse rudemente la concezione messianica nazionalista e si sentì come il Messia sofferente che col suo soffrire e morire sperava di redimere non soltanto il suo popolo ma tutta l’umanità…» (pag. 23). Caduto Gesù, come vittima del messianismo nazionalista, l’ebreo Paolo «con jattanza veramente ebraica» impose la concezione giudaico-orientale quale norma per tutte le razze di tutti i popoli. I cristiani della teologia paolina non formarono più un popolo eletto, ma la comunità di Cristo, la Ecclesia. Nella lettera ai romani però Paolo ha ben precisato che la Chiesa cristiana dipende intimamente dalla sinagoga e che il nuovo non supera ma completa l’antico Testamento. «Nel centro della cristologia del Nuovo Testamento, come è sintetizzata nella lettere agli ebrei e nel Vangelo di S. Giovanni e nella lettera paolina ai romani, sta la dottrina ebraica della giustificazione» (pag. 26). L’idea di un Cristo redentore viene a Paolo dal rito ebraico del capro espiatorio, e ad essa Paolo associa, prendendolo dai misteri elleno-siriaci, il concetto della risurrezione e quello della rinascita del peccatore a mezzo del battesimo. Marcione rappresenta nella storia della Chiesa la reazione contro l’infezione ebraica, ma egli era troppo influenzato dal concetto orientale della mortificazione per poter riuscire vittorioso. «Il cristianesimo giudaico celebrò il suo evidente trionfo sulle tendenze pagano-cristiane, quando venne fissato che il canone del nuovo Testamento, accanto a quello dell’antico, era per la Chiesa cristiana una parte costitutiva e indissolubile del credo e della dottrina… Logicamente ne derivò che la Bibbia, nello sviluppo storico della Chiesa, divenne il libro magico della lettera e della superstizione» (p. 28). Nelle due pagine seguenti l’A. s’applica a dimostrare che la dottrina sacramentale di S. Agostino attribuendo al sacerdozio il diritto di giudicare e assolvere gli uomini, crea in realtà l’onnipotenza della casta sacerdotale e del papato. «Essa attribuisce al sacerdozio un rango che rivela i caratteri orientali di una deificazione e idolatria dispotica» (p. 31). Ed eccoci giunti al capitolo riassuntivo intitolato: «Mito o Rivelazione?» «Il pensiero mitico dei nostri antenati germanici – scrive lo Ziegler – venne determinato dalla coesistenza e dalla lotta fra loro delle forze vitali e di quelle anti-vitali. La lotta di queste forze tra loro è la lotta per la vita e in favore della vita… La fede in questo grande ordine di cose, il quale riduce tutte le forze antivitali a servire alla vita, ecco la grande professione di fede dei germani nella vita…» (p. 33). «Iddio non è per i germani che l’intimo concetto di ogni vita, cioè la stessa forza vitale, che esso immagina personificata nelle sue figure di déi, portatori della vita e campioni della vita contro le forze delle tenebre» (pag. 34). Mentre, secondo l’autore, l’orientale è colui che tenta di sfuggire al suo destino, ricorrendo agli esorcismi, allo scongiuro magico o al sacrificio di espiazione come mezzo di pagamento nella contabilità divina, il germanico invece conosce solo due modi di affrontare il destino: affermarlo coraggiosamente nella lotta per la vita, o rizzarglisi contro, preferendo la morte alla capitolazione… «Per il germano la direttiva delle sue azioni è determinata dalla voce del suo sangue e dal senso di responsabilità che egli nutre verso la sua generazione e il suo popolo, e non da una rivelazione venutagli dal di fuori, non da una legge dogmatica la quale postula da una parte la fede nel soprannaturale e dall’altra la svalutazione della vita» (p. 35). L’A. riassume poi l’antitesi che esiste tra il pensiero razzista e la teologia ecclesiastica nel loro diverso atteggiamento di fronte alla questione della vita, a quella del popolo e a quella dello Stato. Le diverse Chiese, dice l’A. ci oppongono che noi mettiamo al centro l’uomo invece di Dio. Questo è vero per chi, come gli orientali, «vede in Dio un Essere del tutto distinto, un tiranno vendicativo e arbitrario», ma non per l’uomo nordico il quale «si sente unito al suo Dio e vive una vita da Dio, con Dio e per Dio, fino a quando segue le leggi della vita» (p. 36). La questione del popolo è la questione della razza, e qui l’antitesi è evidente perché la Chiesa sostenne il primato dello spirito, di fronte al quale il sangue diventa elemento secondario. In quanto allo Stato, secondo la Chiesa, esso è in origine opera umana e riceve carattere morale e autorità solo in forza del suo ufficio di amministratore di giustizia e in quanto si inchina alla autorità suprema che è Iddio. Per il razzismo invece «lo Stato ha il compito di dare indirizzo e forma alla volontà e alla forza del popolo». Di fronte a questo Stato non valgono riserve e l’obbedienza dev’essere assoluta. Lo Stato razzista non può ammettere che un’autorità al di fuori di esso, quale la Chiesa, possa decidere se la sua sovranità venga da Dio o meno. La vita e la morte Infine l’A. afferma essere giunto il momento di sottoporre ad una revisione scientifica il concetto di religione. «Noi dobbiamo abituarci di nuovo a considerare che per gli uomini tedeschi ministro del divino non è il funzionario ecclesiastico, ma solo il combattente; il combattente che coi fatti e col sacrificio della sua vita obbedisce ai precetti e alle leggi della vita. Ministro del divino è il capo del popolo, il condottiero popolare che dà l’esempio di vivere secondo le esigenze del destino, dell’onore e della grandezza del popolo; ministro del divino è l’artista che con la sua opera dà figura alla bellezza e alla necessità e all’ordine come forze finalistiche della vita; ministro del divino è lo scienziato…; ministro del divino è per te e per me ogni camerata che comprova colla sua opera quotidiana l’esistenza delle eterne leggi dell’ordine e della chiarezza» (p. 45). «Poiché noi crediamo alla vita, la morte non ci può spaventare. Poiché noi vediamo il senso della vita nella vita e non al di là della vita le prospettive delle pene dell’inferno o del premio del paradiso ci lasciano indifferenti. A noi basta l’allegra certezza che noi continuiamo a vivere nel sangue dei nostri figli, nella coscienza dei nostri camerati, e forse anche nella memoria di tutto il popolo» (p. 45). Bisogna liberare il concetto di fede dagli elementi illusionistici di una presunta rivelazione e ritrovarlo nel primitivo concetto della psiche germanica e nordica, cioè nell’obbligo alla fedeltà. «Simbolo di questo dovere di fedeltà è oggi per noi la croce uncinata. C’è forse un simbolo di fede che costruisca più chiaramente e più significativamente un ponte fra il mito e la realtà? Per gli altri essa è uno scandalo, ma per noi un simbolo di vita, che ha superato e giornalmente supera la morte» (p. 47). Ci siamo qui limitati, come abbiamo detto a riprodurre i concetti fondamentali dello scritto dello Ziegler, senza entrare in un esame critico del medesimo, essendo i suoi errori evidenti per i nostri lettori. Non possiamo tuttavia astenerci dall’aggiungere che l’autore in molti luoghi espone in modo del tutto falso la dottrina cattolica, così, per citare un qualche esempio, quando afferma che essa abbassa l’origine della vita umana ad un atto puramente biologico (pag. 38), ovvero che la Chiesa vede nello Stato una cosa puramente negativa (pag. 43). È superfluo di osservare che la Chiesa qui, come in molte altre questioni, insegna precisamente il contrario di quello che asserisce l’A. 