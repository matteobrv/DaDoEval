Nelle settimane prossime si riaffaccia, colla riconvocazione del Reichstag, la crisi politica tedesca. Poiché essa ha tante relazioni colla situazione internazionale e suscita particolare interesse nel mondo cattolico, non dispiacerà ai lettori di trovar qui alcune linee di orientamento per comprendere la fase che si svolgerà nei prossimi mesi. A guardar da lontano, la tensione che si rivelò subito tra il Centro contro il Papen , quando questi fu elevato d’improvviso al cancellierato, poté sembrare dovuta al risentimento per il brusco modo con cui era stato licenziato Brüning o alla preoccupazione che il nuovo capo del governo, ex membro del partito ed ancora presidente della società editoriale della Germania , si proponesse di scindere la vecchia e provata organizzazione politica dei cattolici tedeschi. Ben presto però il contrasto apparve più essenziale. Il picchetto armato che a Berlino il 20 luglio 1930 si recò di ministero in ministero a licenziare colla forza i membri del gabinetto prussiano destò anche nel Centro le più gravi apprensioni e suscitò gli allarmi più giustificati . Von Papen annunziava ovunque il ritorno dello «Stato cristiano», ma i cattolici che ricordavano la tradizione politica centrista temevano piuttosto che si trattasse di un tentativo – condannato al fallimento, ma pur sempre fatale – di ricostituire un regime reazionario. Non basta la lodevole proclamazione di alcuni principi – replicava il segretario generale del Centro mons. Kaas nel suo discorso del 17 ottobre – né la buona volontà di alcuni atti di governo né il suo intervento punitivo contro gli eccessi, per rendere cristiano uno Stato o un regime. La caratteristica essenziale dello «Stato cristiano» è la giustizia, la quale deve apparire nella pratica, specie innanzi agli occhi dei più poveri, e deve muoversi lungo una linea media d’imparzialità che renda il suo a ciascuna classe e a ciascun gruppo. Il clamoroso intervento di Papen nell’arena politica tedesca ebbe però il merito di attirare su di sé tutte le opposizioni. Da parecchie elezioni oramai il popolo tedesco sembrava battersi solo intorno ad un nome: Hitler. La dittatura nazionalsocialista polarizzava tutti gli amori e tutti gli odi. Papen, impadronendosi di alcune parole d’ordine hitleriane e gettandole sopra la mischia colla voce grossa di un capo di governo risoluto a far tavola pulita della democrazia, del parlamentarismo, della costituzione di Weimar e col colpo di mano di Berlino al suo attivo, ebbe l’effetto di decomporre l’atmosfera carica di elettricità in campi diversi; tanto che alla fine della campagna elettorale egli era riuscito a farsi bersaglio di tutti gli attacchi. La sinistra tuonava contro il «governo dei baroni», il Centro nei discorsi di Brüning e di mons. Kaas e nelle pubblicazioni di mons. Schreiber , difendeva la libertà non soltanto contro lo Stato di partito, ma anche contro il cosiddetto «Stato superpartitale» di Papen, accentuando di fronte allo statalismo «i diritti della personalità, il diritto naturale della famiglia, il sacro e primordiale diritto della Chiesa, la sfera autonoma delle libere associazioni e comunità che hanno il senso e la responsabilità del bene comune». Gli stessi nazionalsocialisti, per togliersi di dosso il sospetto di corresponsabilità impopolari e, risentiti contro questo nuovo concorrente, il quale appunto perché voleva la «concentrazione nazionale» sbarrava la via alla dittatura di partito, gli si buttarono tutti addosso, urlando al reazionario. Ed ecco un altro merito involontario del Papen, d’aver portato un chiarimento sulla posizione delle destre, mettendo in luce il contrasto fra i tedesco-nazionali, partigiani dello Stato forte alla Bismarck, e magari con il Kronprinz e il cesarismo plebiscitario dei socialnazionalisti. Si è tentati quasi di pensare alla differenza tra legittimismo e bonapartismo nella Francia del settennato di Mac Mahon . Vero è che il risultato elettorale fu per il Papen poco consolante. Egli riuscì a formare una sola maggioranza, quella che lo voleva abbattere e a ristabilire l’accordo di tutti solo sulla necessità di cambiar metodo. Il curioso è che a furia di voler distanziarsi da lui, Göring , presidente hitleriano, sorse a difendere le prerogative del parlamento e i suoi partigiani al Reichstag e al Landtag prussiano si fecero paladini della costituzione di Weimar. «Il governo non può reggere sulle baionette», proclamò il Göring. «Non potete governare senza il popolo», gridò nell’aula prussiana il presidente hitleriano della Dieta. Attendete alcuni giorni ancora, e sentirete risuonare frasi simili anche nel programma del nuovo gabinetto Schleicher . Come? Schleicher non era accusato di essere l’ispiratore vero e potente del nuovo indirizzo reazionario e militarista? Non è lo stesso che fece licenziare il Brüning per arrivare ad Hitler? Difficile il giudizio a chi gli sta lontano e più difficile quasi di trovare il filo della logica nei giudizi di coloro stessi che gli stanno vicino. Fatto è che il generale Schleicher si presenta ora come uno che passata la burrasca, abbia l’aria di dire: mettiamoci un po’ tranquilli e ragioniamo. Quello che è rotto è rotto, ma molte cose si potranno ancora accomodare. L’eredità del Papen non è tutta cattiva. Intanto Hitler, nella seconda elezione del 6 novembre, ha subito grosse perdite. Il mito della marcia trionfale è alquanto impallidito: e quest’arresto, per un capo di governo, va segnato in attivo. Un passivo invece è l’aumento dei comunisti; ma questo stesso aumento è d’altro canto un monito per i conservatori, che non bisogna tirar troppo la corda. Rimane l’imbroglio del governo prussiano. Nella fattispecie il Tribunale supremo di Lipsia ha cercato di dividere il torto per metà; ha riconosciuto che in base all’art. 48 della Costituzione il presidente del Reich può avocare a sé le funzioni di alcuni o di tutti i dicasteri prussiani, ma ha negato che egli possa deporre il governo di Prussia . Il ministero Braun quindi sussiste di pieno diritto e solo esso può rappresentare la Prussia nel Parlamento, alla Dieta e nel Consiglio federale. In pratica non si è ancora raggiunto l’accordo sul modo di far funzionare contemporaneamente i due governi, quello normale e quello commissariale. Ma se l’attuabilità di questo compromesso rimane un problema per il futuro, dal governo passato Schleicher ha ereditato però anche su questo terreno dei limiti, delle barriere. Il picchetto armato può licenziare, ma il tribunale creato a Weimar, sull’esempio degli Stati Uniti, per difendere la Costituzione è là per affermare, di fronte al proclamato diritto della forza, la forza del diritto. Onde se il Papen, celebrato dal suo successore come «cavaliere senza macchia e senza paura», ebbe il compito esplorativo della «cavalleria», oggi, in grazia di questo suo obbiettivo, lo Schleicher può avere un’idea più chiara delle forze che gli conviene dominare. Di qui la sua tattica semplificatrice, temporeggiatrice; la tattica di Brüning insomma. Bisogna augurarsi che ne abbia anche le doti strategiche. All’estero l’atteggiamento più remissivo nella questione della parità giuridica e l’accettazione del piano Herriot-Boncour per la trasformazione dell’esercito mercenario in milizia nazionale sono gli effetti internazionali dell’attuale fase interna e potranno costituire un’ottima base per migliori sviluppi nell’avvenire. Nella prossima quindicina potremo anche registrare a Ginevra il progresso di qualche decisione sul conflitto in estremo oriente. Sarà giunto allora il momento di riassumere i termini della questione. Non è vero che si tratti di cosa remota, indifferente a noi, abitanti di questa vecchia Europa, che, in fondo è una penisola asiatica. Sovrattutto chi sente la solidarietà del cristiano incivilimento, guarda pensoso a codesto cozzare di popoli e d’idee, mentre altri popoli ed altre idee stanno in agguato. Ma c’è anche una solidarietà più urgente e più interessata, qual è quella di colui che tiene casa presso il vicino che brucia. A ragione quel capolavoro della mentalità politica inglese che è il rapporto Lytton afferma nella conclusione: «La causa della pace è unica. Ogni indebolimento della fiducia nell’applicazione dei principi della Società delle nazioni e del patto di Parigi in una parte del mondo qualsiasi diminuisce dappertutto, in qualunque altra parte, il valore di questi principi». Si tratta dunque della pace in genere e della possibilità di organizzarla. Certo che il primo esperimento non poteva capitar peggio. Tanto nella Cina che nel Giappone la Società delle nazioni cercherebbe invano un’opinione pubblica efficacemente organizzata che la sostenesse presso i governi. E, fuori dei contendenti, accade proprio che gli Stati i quali avrebbero possibilità e interesse di farsi valere, non siano membri della Società delle nazioni. In fondo si comprendono le esitanze inglesi. Se si dovesse intervenire sul serio, toccherebbe proprio a loro o specialmente a loro di far l’ingrata parte dell’usciere. E tuttavia bisognerà agire, anche perché il cattivo esempio non faccia scuola. Una specie di commissione Lytton si recherà ora, per decisione di Ginevra, anche nel Chaco, cioè nel territorio contestato fra la Bolivia e il Paraguay . Gli spagnuoli che in quel consesso internazionale sembravano i più informati sulle ragioni delle due parti, assicuravano a Ginevra che una commissione imparziale troverebbe facilmente modo di mettere d’accordo i contendenti, salvaguardando gl’interessi di entrambi. Auguriamoci che sia così, ma perché la Società delle nazioni abbia il credito necessario bisognerà appunto che cominci col non perderlo nell’estremo oriente. È difficile orientarsi sulle cose di Spagna, ma la nostra deficienza è ben scusabile, quando il governo stesso non è in grado di affermare se gli autori dei moti rivoluzionari appartengano al sindacalismo, all’anarchia o al comunismo organizzato. Il gabinetto Azaña coi suoi tre ministri socialisti si è appoggiato finora oltre che sui radico-socialisti anche sugli operai della confederazione generale del lavoro (Union General de Trabajadores) . Ma verso la fine dell’anno testé decorso anche questi operai, incalzati dai compagni più estremisti, hanno invitato, in una conferenza, i loro tre ministri ad abbandonare la coalizione governativa. Si devono ricercare fra gli aderenti alla «Confederacion Nacional del Trabajo» gli autori dei presenti disordini? Un comunicato della «Confederacion» di Barcellona lo nega. Ad ogni modo il problema diventa serio, specialmente per i due governi: Azaña durerà fatica a trascinare a misure di rigore i suoi colleghi socialisti, senza aumentare pericolosamente la sua distanza dalle organizzazioni operaie; e Lluis , capo del governo catalano, troverà forse un compito più urgente da risolvere che non sia quello di varare la sua «Costituzione», di marca laica e anticlericale. 