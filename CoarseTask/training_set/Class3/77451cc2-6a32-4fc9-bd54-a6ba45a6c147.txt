Veder chiaro nelle questioni internazionali sarebbe il desiderio di tutti, ma è la possibilità di pochissimi. Provvedono i giornali a confondere, ad esagerare, a collocare in falsa prospettiva e fuori proporzione, tanto che, più ne leggi e meno capisci. Tuttavia, a pensarci bene, le cose dovrebbero essere meno imbrogliate di quello che appaiono. La Germania dichiara: la conferenza del disarmo è fallita. È risultato all’evidenza che gli stati vincitori – s’intende la Francia – non vogliono ridurre gli armamenti. Subentra quindi per la Germania il diritto di accrescere i propri per accostarsi al livello dei vincitori, e Hitler propone alla Francia di accordarsi su di un minimo di riarmamenti tedeschi. Ma la Francia risponde: La conferenza non è fallita. Continuiamo gli sforzi per la riduzione. E qui, ricalcando le vecchie proposte si aggiungono nuove formule, nuove condizioni che permettano di continuare le trattative. Ecco quello che è stato detto in pubblico; il resto, cioè il contenuto concreto delle proposte tedesche e delle controproposte francesi si conoscerà appena quando questa fase preliminare delle trattative a due sarà definita o quando, fra poco, si tornerà ad affrontare il problema nel consesso ginevrino. Accontentiamoci intanto di registrare quello che è già di pubblica ragione: le dichiarazioni di Roosevelt e dei governi russi in favore della Società delle Nazioni e la spiegazione, data a Roma dopo il convegno Mussolini-Simon , che l’Italia intende rafforzare, non indebolire, l’organizzazione internazionale della pace; onde trarne la tranquillante conclusione che nessuno in Europa o fuori pensa di abbandonare il principio che la pace si garantisce soltanto con un’organizzazione comune di tutte le nazioni. Disgraziatamente però rimane vero che la comunità internazionale quale oggi esiste, non offre quelle garanzie di tranquillità che, allontanando ogni minaccia di guerra, permettano di risolvere con calma gli altri problemi. L’art. 16 del Patto, a furia di interpretazioni e riserve da parte specialmente dell’Inghilterra, ha cessato di essere quella garanzia di pace ch’era auspicata dai promotori. Il punto decisivo è sempre l’impegno formale e contrattuale d’intervenire contro l’aggressore. Oggi non esiste: bisogna crearlo, per ridare la tranquillità al mondo e permettergli di lavorare in pace alla ricostruzione. Questa fu la considerazione che mosse un illustre cattolico inglese, lord Howard of Perinth , a presentare in un suo discorso tenuto alla «Unione cattolica inglese per le relazioni internazionali» una nuova proposta. Lord Howard, già ambasciatore inglese a Washington, è un personaggio eminente che, unito ad altri noti politici, formulò il nuovo progetto anche in una lettera diretta al Times. Il progetto è semplice, come l’uovo di Colombo. Si tratta di combinare le sanzioni economiche e finanziarie contenute nell’art. 16 del Covenant colla definizione dell’aggressore. I termini della convenzione dovrebbero essere i seguenti: 1) I firmatari s’impegnano a proclamare e mettere in vigore il boicottaggio finanziario ed economico contro le potenze che ricorrono alla guerra o semplicemente all’uso della forza. 2) Le potenze firmatarie intimeranno alle potenze belligeranti la sospensione delle ostilità durante l’inchiesta in corso. La potenza che rifiuterà di accettare tale armistizio e di ritirare le sue forze, verrà considerata come aggressore e, come tale, sarà boicottata; nessun boicottaggio invece verrà applicato contro colui che, avendo accettato l’armistizio, si vedrà obbligato dall’aggressore a continuare la lotta. 3) Se, nonostante il boicottaggio, l’aggressore, così definito, riporterà dei vantaggi militari contro il paese attaccato, le potenze firmatarie continueranno il boicottaggio e rifiuteranno di riconoscere ogni stipulazione di pace imposta colle armi. I proponenti confidano che un simile patto basterebbe a far stare a dovere chiunque avesse velleità guerresche e a tranquillizzare i paesi più angustiati, come la Francia. Si creerebbe così una atmosfera di serenità e di calma che permetterebbe di attuare la riduzione degli armamenti, di concedere alla Germania la parità reale e di correggere, ove occorra, i trattati esistenti. Non è semplice e persuasivo? L’idea del boicottaggio è tipicamente e storicamente anglosassone e anglosassone dovrebb’essere in buona parte anche l’attuazione. Furono proprio gli anglosassoni a sottrarsi alla logica della Società delle Nazioni, da essi stessi promossa. Aderiranno ora almeno ad un patto che, se non la vita dei loro cittadini, metterà eventualmente a repentaglio i loro interessi mercantili? È proprio il caso di far bene i calcoli, giacché si tratta di fare l’economia di una guerra. L’energico e simpatico intervento di re Alberto nella questione dei funzionari richiama la nostra attenzione sulla vita politica belga. Si trattava di reintegrare nei loro diritti di carriera alcune centinaia d’impiegati, licenziati subito dopo la guerra, perché accusati di mancato civismo in confronto degli invasori. Il Consiglio dei ministri aveva già deciso in senso favorevole fondandosi sulle conclusioni di una commissione amministrativa; ma la notizia aveva provocate le proteste delle associazioni combattentistiche e vivaci dimostrazioni patriottiche. Si parlava già di dimissioni del gabinetto Broqueville, nonostante i suoi indiscutibili successi nella riforma finanziaria. In questo critico momento il re costituzionale interviene con una lettera al primo ministro, nella quale propone un riesame di tutta la questione da sottoporsi a tre alti magistrati, al di fuori di ogni giurisdizione amministrativa e pressione politica; e per ristabilire una situazione del tutto impregiudicata, afferma che in base alla Costituzione non si può parlare di decisione presa, giacché il Consiglio dei ministri, tolta qualche eccezione precisata dalla legge, non prende decisioni definitive e le sue conclusioni diventano tali soltanto colla sanzione del re. L’appello del sovrano trovò ascolto presso tutti i ministri, e così fu evitata una crisi che nel presente momento si sarebbe presentata difficile e dannosa all’opera di ricostruzione finanziaria ed economica. Leggendo la stampa belga si ha l’impressione d’un quasi unanime plauso al gesto reale; ma la soddisfazione popolare non riguarda soltanto il caso dei funzionari, il quale pare così trasportato in un’atmosfera di serena giustizia, ma si riferisce sovrattutto alla fermezza con cui il Re ha fatto richiamo ai diritti del potere esecutivo. Anche in Belgio infatti la questione costituzionale è da un pezzo oramai all’ordine del giorno. Il sistema del suffragio universale colla proporzionale, introdotto dopo la guerra, ha diviso le forze politiche in tre grandi partiti, che non possono governare senza compromessi di coalizione. Ciò mette specialmente i cattolici in un certo disagio di fronte ai liberali che, pur essendo un manipolo, si assicurano nei governi una sproporzionata influenza. È vero che le coalizioni hanno permesso al Belgio di superare tutte le crisi postbelliche, da quella della moneta a quella linguistica, e, almeno in parte, anche quella di bilancio; ma il perdurare della crisi economica approfondisce il malcontento e l’inquietudine nelle classi medie, e le minacce della situazione internazionale inaspriscono specie nelle impazienti anime giovanili quel dinamismo politico-sociale che è ormai patrimonio di tutte le gioventù europee. Le due rassegne autunnali delle forze cattoliche, il congresso di Dinant della «Fédération des Associations et des cercles catholiques» (Destra conservatrice) e l’assemblea di Gand della «Ligue nationale de travailleurs chrétiens» (Democratici cristiani) si fecero chiare interpreti di questo nuovo stato d’animo. A Dinant si criticarono con asprezza i difetti del meccanismo parlamentare, l’ipertrofia del parlamento a spese del potere esecutivo e si deplorò il fatto che la rappresentanza nazionale politica diventa illusoria, quando vaste associazioni finanziarie ed economiche dominano in realtà la vita sociale. Marcel Laloire , riferendone alla Vie Intellectuelle dice che il congresso della Destra invocò una riforma profonda con questa direttiva: «pas de dictature, mais la liberté organisée; pas de socialisme d’Etat, mais une démocratie meilleure, une répresentation populaire plus sincère». La riforma dovrebbe investire in pieno le istituzioni parlamentari e ispirarsi sovrattutto all’«autorità, alla responsabilità, alla solidarietà». «È alla restaurazione dell’ordine, concluse Broqueville, che invito a lavorare voi e tutti i cattolici belgi … il nostro ordine deve cercare la sua regola negl’insegnamenti dei grandi Papi che hanno magistralmente definiti i bisogni del mondo moderno». A Gand i lavoratori cristiani si dimostrarono più circospetti. Il loro congresso si pronunciò contro ogni dittatura e per il mantenimento degl’istituti rappresentativi, per una riforma dei metodi parlamentari e per un rafforzatmento dell’esecutivo. Si decise inoltre che i deputati democratici cristiani presenterebbero alla Camera tre proposte di legge per ottenere il riconoscimento di diritto pubblico ai sindacati e alle commissioni paritetiche e per conferire un’esistenza legale ai patti collettivi conclusi fra padroni ed operai. Queste leggi formerebbero la base della ricostruzione corporativa. La formula, votata a Gand, riafferma quell’antica dei corporativisti francesi d’anteguerra: «Le syndicat libre dans la profession organisée». I sindacati nascerebbero e si manterrebbero autonomi colle loro particolari tendenze, ma delegherebbero dei rappresentanti a formare dei «consigli professionali», i quali verrebbero riconosciuti dallo Stato. Da questi consigli verrebbe infine eletto un consiglio nazionale della produzione, con poteri consultivi e normativi. Non bisogna meravigliarsi, conclude il citato autore, che gli operai procedano nelle riforme coi piedi di piombo. «L’istituto parlamentare e il suffragio universale sono per la classe operaia i segni sensibili della sua emancipazione politica. Si capisce che i lavoratori diffidino di ogni progetto che tendesse a toglier loro i frutti dei loro sforzi tenaci e che pensino piuttosto a migliorare e perfezionare ciò ch’esiste e a completare la democrazia politica colla democrazia economica». Pierre de la Gorce , morto di questi giorni più che ottantenne, è una figura sulla quale i giovani devono fissare lo sguardo. La sua fama è legata alla sua opera di storico. I due volumi di storia della seconda repubblica, i sette dell’Histoire du second Empire, i 5 volumi dell’Histoire religieuse de la Révolution française, per non parlare dei suoi libri minori, gli hanno ben meritato il seggio all’Accademia e gli assicureranno un nome nell’avvenire. Mirabile è il suo sforzo d’imparzialità, magnifica la invocazione che nella sua prima opera egli rivolge a Dio, per ottenere d’essere giudice sereno ed equo tanto degli uomini che dei fatti. Ma pochi forse ricordano ch’egli diede anche nella vita pratica luminoso esempio di cristiana fermezza e civile carattere. Quando si trattò di applicare i decreti Ferry contro le congregazioni religiose , Pierre de la Gorce era giudice a Saint-Omer. I decreti prevedevano per il sequestro la cooperazione dei magistrati. De la Gorce con un bel numero di giudici francesi se ne fece un caso di coscienza e piuttosto di collaborare anche formalmente ad un atto ingiusto, inviò al ministro le sue dimissioni e troncò la sua carriera. Ad un tal uomo si può ben riconoscere il diritto di scrivere parole di biasimo, addolcite dall’umano compatimento, per certi cattolici che durante il secondo impero mancarono di civile coraggio o di morale dirittura. Purtroppo il «libro d’oro» della magistratura francese non fece testo nella storia giuridica del mondo contemporaneo. Conviene tuttavia registrare con piacere ogni episodio che risollevi il prestigio ed attesti la dignità della magistratura, perché la fede nella giustizia è un’esigenza assoluta della coscienza popolare. E potremo citare alcuni esempi odierni, se la «storia» vivente non corresse il rischio di passar per «politica». Anche nei paesi nordici si sente il bisogno di stringere i freni. Il dopoguerra aveva esagerato introducendo nei nuovi stati le forme democratiche più larghe che si potessero immaginare ed in uso appena negli stati più induriti alle libertà costituzionali. Ora si fa macchina indietro. Il parlamento della Lituania sta elaborando un nuovo statuto che fa eleggere il presidente dal popolo, e limita i lavori della Camera alla sfera legislativa. Il presidente della maggioranza Ulmans motivando il progetto, ribatté l’accusa di antidemocrazia, affermando che la riforma rispetterà le basi del sistema rappresentativo . Analogo movimento in Estonia. Più interessante è la riforma che si vuole introdurre in Polonia. Lo statuto del 1921 vi aveva trasferita la costituzione francese del 1875 coll’aggravante che anche il Senato veniva eletto a suffragio universale. Ora, secondo il progetto elaborato dal blocco governativo, la Camera bassa rimarrebbe eletta, come oggi, a suffragio universale da tutti i cittadini, d’ambo i sessi, di 21 anni. Il Senato invece verrebbe nominato per due terzi da tutti i cittadini decorati al valore militare o civile e per l’altro terzo dal presidente della repubblica che sceglierebbe i senatori da liste di proposte presentate dai consigli delle grandi associazioni corporative. Il presidente dello Stato riceverebbe il diritto di veto contro le deliberazioni del parlamento ed in caso recidivo, il diritto di appellare al popolo con nuove elezioni. Il progetto dovrà ancora passare la solita trafila regolamentare e il blocco governativo che non raggiunge da solo la maggioranza qualificata, necessaria per una riforma costituzionale, cerca ora alleati a destra e a sinistra. Ma la destra nazionalista combatte il governo, perché troppo democratico e la sinistra gli è ostile per la ragione contraria. Si spera tuttavia che i cristiano sociali finiranno coll’accettare un qualche compromesso. Adam Romer in una corrispondenza da Varsavia alla Reichspost rileva che «il movimento riformista polacco segue una propria linea senza copiare. La situazione di Piłsudski è simile soltanto a quella di Dollfuss. Il Czas nel numero natalizio fa risaltare tale somiglianza. Anche Dollfuss per sua tradizione e convinzione è un democratico, anch’egli venne costretto ad assumersi tutte le responsabilità, perché il Parlamento mancò ai suoi compiti… Piłsudski, benché non l’abbia proclamato espressamente, è tuttavia un fautore convinto delle dottrine leoniane e della Quadragesimo anno. In Polonia si seguono colla più viva attenzione gli sviluppi costituzionali della repubblica austriaca». 