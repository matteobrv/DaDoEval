A proposito del neopaganesimo germanico Julien Benda , nel Temps scrive: «Tutti i popoli da cent’anni in qua si sono messi a voler prendere coscienza della loro anima nazionale, a insegnarla ai loro figliuoli, a esaltarla e a deificarla. Non è fatale che con questa volontà di affermare il loro essere in ciò che vi ha di più specifico, vengano un giorno o l’altro a drizzarsi contro l’universalismo, di cui la religione cristiana costituisce la più forte espressione? Non si è visto anche in Francia un partito urtarsi con Roma, appunto per il suo “nazionalismo integrale”?». Registriamo quest’omaggio alla religione cristiana dello scrittore «universalista». Ma come si spiega allora che Julien Benda si sia associato ad André Gide , Henri Barbusse , André Malraux , Jean Guéhenno , Victor Margueritte , Heinrich Mann e Thomas Mann ecc. ecc. per celebrare, nel congresso internazionale degli scrittori tenuto a Parigi nello scorso giugno, il comunismo e descrivere il regime sovietico come l’unica salvezza delle idee universali? Il bolscevismo non è il più feroce avversario del cristianesimo, anzi di qualsiasi fede ultraterrena? L’umanità senza le ali di una credenza nella vita futura, senza un Bene infinito, al quale essa tenda, senza una meta comune, alla quale essa miri, come alla riparazione di ogni ingiustizia, è fatalmente destinata a ripiombare nell’egoismo materialista e nelle lotte più feroci per i beni terreni e per l’ambizione di dominio. Se tutto finisce quaggiù, questa nostra povera terra non rappresenta che la preda dei popoli più forti: e ci vuol ben altro che un vago umanitarismo o la speranza di un ipotetico uguaglitarismo collettivista per frenare gli appetiti ed imporre la pace! E tuttavia, in reazione al nazionalismo, noi assistiamo oggi al fenomeno che scrittori come Andrea Gide, celebrino con fracasso il loro passaggio al comunismo e cerchino nelle molteplici risorse del loro stile e della loro dialettica i mezzi per dissimulare le contraddizioni profonde che sussistono fra il loro individualismo libertario e la tirannia comunista, fra il loro sentimento patriottico e il loro internazionalismo. Il Malraux ha voluto addirittura dimostrare che «il comunismo restituisce all’individuo la sua fertilità»! Che sia vero quello che affermò il Maritain di Andrea Gide, cioè che questi scrittori amano inconsapevolmente i principi dell’evangelo e, messisi una volta al bando della Chiesa, li cercano poi là ove di tali principi non si trova che un loro riflesso quasi parodistico? Politicamente però il fenomeno ha il suo significato. Il neopaganesimo hitleriano ha suscitato una tale reazione che ne traggono profitto anche i comunisti. Un’altra reazione si annunzia e si consolida, e sta creandosi una teoria ed una dottrina. È il pluralismo sociale che si vuol opporre al totalitarismo statale, ultimo corollario dell’individualismo assoluto. Abbiamo già messo in rilievo la dottrina pluralista del Maritain, che, risalendo in fondo alla scolastica, distingue nettamente fra Società e Stato il quale della Società è parte, come sono parte le persone e le istituzioni intermedie. Una dottrina similare è ora svolta sistematicamente, nel suo aspetto soprattutto giuridico, da un non cattolico, il prof. Georges Gurvitch , nel suo recente libro: L’idée du Droit social . Il diritto sociale per il Gurvitch è un diritto d’integrazione, superiore al diritto individuale. Ne segue che lo Stato, non essendo che il coordinatore dei diritti individuali, trova segnati i limiti della sua competenza «da altri ordini giuridici, di carattere non statale, che in caso di conflitto hanno la prevalenza». La teoria è svolta con argomenti, in parte non accettabili, perché crudamente positivisti; ma va tuttavia segnalato che anche da questa parte il pluralismo trova nuovi aderenti e sostenitori. Anche quest’anno le «Salzburger Hochschulwochen» hanno avuto grande successo. Speciale rilievo meritano le lezioni di Mons. Hudal sui concordati nella vita moderna. I numerosi concordati del dopo guerra – egli sostenne – hanno particolare importanza, perché fanno penetrare concetti giuridici ecclesiastici nel diritto internazionale. La tesi della separazione della Chiesa dallo Stato viene sostituita da quella della cooperazione. Importante è, praticamente, che la personalità giuridica della Chiesa venga riconosciuta e che i vescovi vengano nominati da Roma. I concordati coll’Italia, coll’Austria e con alcuni altri Stati garantiscono anche lo sviluppo dell’Azione Cattolica. Il migliore concordato è quello austriaco che offre alla Chiesa cattolica la massima protezione, senza diminuire i diritti delle altre confessioni. Il concordato austriaco si completa col sistema corporativo cristiano, il quale vuole essere una via di mezzo tra la democrazia esagerata e il totalitarismo autoritario spinto. I concordati esercitano una particolare funzione anche in confronto del totalitarismo statale, perché agiscono da limite e da freno. Vero è – si potrebbe aggiungere – che questi strumenti giuridici trovano completa e verace applicazione solo quando l’autorità della Santa Sede trova l’appoggio dell’opinione cattolica organizzata. Il medioevo torna in onore! Con riferimento al conflitto italo-etiopico l’on. Lansbury , leader del gruppo laburista, scrive al Times per proporre la proclamazione d’una «tregua di Dio». La tregua si organizzerebbe sotto gli auspici delle «autorità ecclesiastiche delle diverse religioni» e sarebbe seguita da una grande conferenza internazionale per una migliore distribuzione delle risorse e per la soddisfazione dei bisogni materiali del mondo. Il carattere utopistico della proposta è così evidente che ogni commento appare superfluo. Ma non è fuor di luogo rilevare che il suo autore è un socialista, per quanto un socialista … all’inglese. La «tregua di Dio» fu un’istituzione di quel «nero» medioevo che l’illuminismo moderno non si stanca di maledire e poté sorgere e farsi valere, solo perché l’Europa era tutta unita da una stessa fede e riconosceva l’autorità d’una sola ed universale autorità ecclesiastica. Quella fede non s’improvvisa ora, in un momento d’angustia, mentre negli anni della vera o creduta prosperità le false dottrine e specie il socialismo fecero ogni sforzo per demolirla; né le autorità dei vari scismi arriveranno mai a sostituire il prestigio e l’universale dominio spirituale della Sede romana. Detto questo; che cosa pensano i nostri socialisti massoni continentali della cristiana ed anacronistica proposta del leader inglese? Ci par di rivedere le facce stupefatte di quei capoccia socialisti che trovatisi una volta in Amsterdam ad un banchetto, dopo un convegno internazionale, videro un leader laburista inglese (se non erriamo, era Henderson ) raccogliersi in atto di preghiera, prima di prender cibo. In Germania si rinnova la campagna contro i gesuiti. Una circolare segreta del governo bavarese ai sottoprefetti richiama l’attenzione delle autorità politiche sul pericolo gesuitico. Ogni mese dovrà essere inviato un rapporto speciale intorno all’attività dei padri gesuiti. Bisogna controllarne le prediche, le conferenze, le pubblicazioni… Espressioni atte a sminuire il prestigio dello Stato vanno punite col confino… Tener d’occhio specialmente certe collezioni apologetiche, come «Idee chiare», edite dal Krone (Berlino); «La Chiesa nella nostra epoca» (Colonia); «In difesa della fede» (Monaco). Dopo questa circolare i membri della Compagnia si sentono spiati in ogni loro manifestazione. La storia si ripete con la stessa malafede. Il Kulturkampf di Bismarck s’iniziò col bando ai gesuiti. Anche il Kulturkampf di Hitler mira alla Compagnia. Fra l’uno e l’altro, in un lungo periodo di libera discussione, che cosa non si è fatto per smontare la campagna antigesuitica! Tutta una letteratura scientificamente apologetica venne dedicata a dimostrare l’infondatezza dei pregiudizi e delle accuse contro la Compagnia. La polemica coll’ex gesuita Hoensbroek fornì l’occasione di confutare vittoriosamente le antiche e sempre nuove calunnie. Le «Jesuitenfabeln» dello storico P. Duhr ebbero parecchie edizioni. Chi potrà credere ancora in buona fede all’esistenza dei «Monita secreta» o al tesoro del Paraguay!? Il generale Ludendorf e la consorte Matilde tentarono, è vero, pochi anni fa di rimettere in circolazione queste ed altre favole antigesuitiche, ma il libro del protestante Fülöp-Miller venne proprio a buon punto per convincere anche il grosso pubblico che la «potenza dei gesuiti» va spiegata in ben altra maniera . L’antigesuitismo nazista non può essere quindi che in malafede o, meglio, si perseguitano i gesuiti, perché sono quelli che combattono in prima linea per le «idee chiare», per la «Chiesa nella nostra epoca» e «in difesa della fede». Ben lo esperimentò anche il p. Asmann S. I. il quale venne recentemente espulso dalla Germania, perché denunziato da un maestro rurale d’aver usato nella predica delle espressioni «che dal pubblico potevano venir interpretate come dirette contro il regime». E può dirsi fortunato, perché essendo cittadino americano, si ebbe il bando invece del confino! Fino a qual punto si svilupperà la lotta contro i cattolici in Germania? Il discorso del potente ministro alla economia dottor Schacht significa che i circoli finanziari se ne preoccupano come di un perturbamento della loro opera di ricostruzione. Benché il discorso sia stato in parte censurato dal suo collega Goebbels, può essere che esso ottenga ragione da Hitler, almeno fino ad un certo limite. Anche i dittatori devono essere sensibili alle difficoltà economiche. Inoltre, paralizzate o demolite le società cattoliche, imbavagliati o denaturati i quotidiani cattolici, trovato un qualsiasi modus vivendi per un’Azione Cattolica, contratta nella sua diffusione e compressa nelle sue manifestazioni può essere che il nazismo si arresti a questa prima ondata. Non conviene dimenticare che – formalmente – finora la lotta appare meno grave che ai tempi di Bismarck. Non si tratta né di sopprimere le Congregazioni né dell’insegnamento religioso nella scuola, né della nomina dei parroci e dei vescovi. A parte la sterilizzazione, il dissidio non si concreta nelle leggi. Spiritualmente ed essenzialmente però la lotta è più profonda, giacché ora una propaganda insidiosissima mira a «superare» il cattolicismo, in nome dell’interesse nazionale e dell’ideale nazista, e il dissidio viene portato nelle menti e nei cuori delle moltitudini. È di ieri l’enunciazione di Goebbels: «Essere un gran popolo, questa è religione della nostra epoca, qualunque cosa ci avvenga nell’al di là!». I cattolici, quindi, oltre che fronteggiare le disposizioni governative, dovranno concentrare i loro sforzi nel controbattere la propaganda neopagana. È questo il terreno sul quale il Kulturkampf può venir condotto fino in fondo – Rosenberg imperante –, ovvero il campo nel quale Hitler può essere disposto a concludere un compromesso, una volta che si sia liberato della pericolosa concorrenza delle associazioni cattoliche giovanili. 