In Austria dopo lungo tempo ricompare la scheda elettorale. Si tratta della costituzione dei Consigli locali dei contadini che rappresentano il primo grado delle elezioni corporative per la classe rurale. Prima di Natale seguiranno le elezioni del distretto e della regione. Contemporaneamente gli operai delle fabbriche verranno chiamati ad eleggere i loro rappresentanti. Commentando questa ripresa elettorale la Reichspost osserva che a torto si oppone allo Stato totalitario lo Stato democratico. In realtà la democrazia fin dalla rivoluzione francese conteneva in sé i germi del totalitarismo e durante gli sviluppi del secolo XIX e XX la democrazia liberale se avesse potuto evolversi secondo la sua linea logica sarebbe sboccata fatalmente nella democrazia collettivista, cioè totalitaria. Il partito socialista voleva essere nello stesso tempo Chiesa e Stato: questa sua ideologia totalitaria doveva per forza manifestarsi nel totalitarismo delle istituzioni e solo il pluralismo dei partiti totalitari ha ritardato e impedito l’attuazione dello Stato totalitario democratico; ma lo stesso pluralismo minacciava di condurci anche all’anarchia. È naturale che, per impedire questa anarchia, si sia ricorsi al monopolio di un solo partito totalitario, come l’unico che potesse garantire l’ordine sociale. L’Austria però, continua l’articolista della Reichspost, non è venuta meno ai principi delle encicliche pontificie ed ha tenuto fermo al dualismo di Società e Stato, il quale solo corrisponde al concetto cristiano dell’uomo. La costituzione del 1934 assicura la unità e la continuità del potere politico, ma non assorbe nello Stato la società. Ciò si rivela soprattutto nel fatto che la costituzione considera l’autonomia delle classi professionali, come un diritto di natura, preesistente allo Stato. Il diritto garantito dalla costituzione dello Stato di vigilare sulle organizzazioni corporative non menoma il principio del dualismo fra società e Stato e questo dualismo si rivela appunto anche nelle elezioni corporative dello Stato autoritario. La vigilanza dello Stato ha l’effetto salutare di togliere il carattere politico a elezioni che per la loro natura non avrebbero mai dovuto averlo. L’articolista termina preconizzando da queste elezioni rurali la costituzione delle cellule primordiali della democrazia corporativa. Il 20 novembre si è fatto un altro notevole passo verso la costruzione autonoma corporativa. Una legge votata in quel giorno costituisce i «comitati corporativi o intersindacali», i quali sono concepiti come organi di transizione fino al momento che si avranno le vere corporazioni, cioè la fusione dei rappresentanti operai e padronali di ogni branca in un unico organismo. Nel Consiglio federale il relatore fece rilevare il metodo seguito: prima si ebbero trattative fra padroni e operai che giunsero alla formulazione di un progetto, poi l’abbozzo venne fatto proprio dallo Stato, il quale però legifera coll’odierna legge soltanto sui capisaldi e per i regolamenti esecutivi si affida alle stesse corporazioni o ai comitati. Così la legge si limita a stabilire che i comitati corporativi hanno il compito di decidere i contratti collettivi e di conciliare ed arbitrare intorno ai conflitti di lavoro, escludendo scioperi e serrate. Nei conflitti per i contratti collettivi in prima e seconda istanza sono competenti gli organi corporativi: lo Stato interviene solo in appello colla terza istanza e sempre assistito dalle rappresentanze corporative. Inoltre i comitati fungono da tribunali conciliativi anche nei conflitti di lavoro riguardanti i singoli. In poche parole i comitati corporativi, composti di rappresentanti delle due parti, fungono da tribunali del lavoro. Il relatore si è infine compiaciuto che questa nuova legge rappresenti un nuovo passo per accostarsi all’ideale vagheggiato dalla Quadragesimo anno. Mentre il movimento della Jeune République , nel quale militano come è noto alcuni scolari di Marc Sagnier, al Congresso di Lione, dopo aver sentito il segretario gen. George Hoog , i deputati Paul Boulet e Jean Leroy, votò una risoluzione che, pur con alcune riserve, conferma il suo atteggiamento favorevole all’esperienza Blum; il partito democratico popolare invece, radunato ad Arras nel 14 novembre, confermò la sua opposizione al fronte popolare. Nell’ordine del giorno conclusivo esso si dichiara tanto contro le coalizioni di destra che contro il blocco di sinistra, i quali entrambi hanno per risultato di falsificare il regime rappresentativo repubblicano. Il gruppo si espresse invece per un governo di centro, di carattere esplicitamente repubblicano. Una parte delle sessioni di Arras venne dedicata alla questione operaia, facendosi interprete delle condizioni e preoccupazioni del movimento sindacale cristiano. Si ricorderà che questo riuscì negli ultimi mesi ad avere una rappresentanza ufficiale nel «Consiglio centrale dell’ufficio del grano», di fronte a tre rappresentanti della Confederazione rossa. Ma la lotta contro il totalitarismo socialista si presenta molto difficile perché Leone Jouhaux , che a Ginevra nella Conferenza internazionale del lavoro ama presentarsi come campione della libertà sindacale, ancora il 16 giugno di quest’anno in una sua relazione ufficiale si vantava d’aver impedito che la Confederazione cristiana francese firmasse anch’essa l’accordo Mathignon . E tuttavia il sindacalismo cristiano francese, qualitativamente almeno, ha dei grandi meriti. In questi giorni proprio si festeggiò il cinquantenario della «corporazione cristiana della seta» fondata a Lione nel 1886 . Questa corporazione, lungo tempo prima dell’introduzione delle assicurazioni sociali, costituì la cassa pensioni, fece una campagna fortunata per la «settimana inglese» e, richiamandosi al costume delle corporazioni medioevali di Lione, ottenne che il sabato ai primi suoni del vespro si arrestasse il lavoro. Del resto qualunque idea «nuova» che nel presente ribollimento sociale compare sulla superficie, si discopre poi facilmente come una vecchia idea dei cattolici sociali. Recentemente il conte De Fels che è come il caposcuola del movimento sociale dei moderati, organizzati politicamente nell’Alleanza democratica di Flandin, pubblicava un opuscolo intitolato: Tutti gli operai devono essere proprietari. Giustamente il De Fels accusa i socialisti di non avere un programma proprio di riforme sociali. Ad esempio egli ricorda che la legge del 1920 riconosce ai sindacati il diritto di proprietà. Ma quanti sindacati ne hanno profittato? I capi socialisti se ne tengono lontani, perché vi vedono un inceppo all’attività rivoluzionaria delle masse. De Fels preconizza invece la proprietà collettiva del bene sindacale; questo bene sindacale si costituirà con un prelievo sulla produzione che i padroni consentiranno tanto più volentieri in quanto potranno risparmiarsi ogni versamento alle Assicurazioni sociali e simili. In tal modo si potrebbe arrivare facilmente a trasformare i proletari in comproprietari di parecchie decine di miliardi di ricchezza collettiva. Ebbene, leggendo il De Fels, non vien fatto di pensare alla proprietà corporativa sulla quale tanto insistette già nel 1884 Alberto de Mun proponendo invano alla Camera che i sindacati potessero possedere? Quello che appare oggi di più difficile attuazione, dato l’odierno clima rivoluzionario, non sarebbe stato più facile nel periodo di relativa prosperità che va dal 1880 al 1900? È difficile dir meglio e più completamente sul caso Salengro di quanto scrisse il cardinale Liénart . Dopo aver deplorato che quest’anima, dimenticando la legge di Dio, si sia gettata volontariamente nella sua eternità, il cardinale sente il dovere «di ricordare una volta di più che la politica non significa tutto; che la calunnia e perfino la maldicenza sono colpe che Dio condanna e che non si ha il diritto di servirsi di tutti i mezzi per arrivare ai propri scopi. Una stampa che si specializza nella diffamazione non è cristiana. Noi la ripudiamo in nome di Colui che ci ha prescritto di amare perfino i nostri nemici … La Chiesa cattolica rimane fedele a questa legge di carità; se essa combatte sul terreno morale che le è proprio le dottrine nelle quali discerne errori funesti all’uomo e alla società, rifiuta però di associarsi a polemiche contro le persone, nelle quali vede anime riscattate dal sangue di Cristo». Quale orribile vuoto però accanto al catafalco dell’ex ministro! Quale soffocante disperazione nel discorso del suo capo ed amico che parlava a nome della Francia ufficiale e del partito, che «per lui era tutto». Salengro non ebbe la fede e quindi gli mancò il coraggio di ripetere come Giobbe: non deficiam, non recedam ab innocentia mea. Ma, risollevandosi dalla bara, egli potrebbe ben ripetere alle autorità repubblicane e alle rappresentanze del suo partito un’altra frase del grande paziente: Consolatores onerosi omnes vos estis. «Abbiamo passato delle ore, Ruggero ed io, a farci l’un l’altro la domanda: eppure che si può fare? Quando si soffre, come egli soffriva non si ha nel nostro paese altra alternativa che quella di uccidere o di morire». Queste tragiche parole dell’on. Blum nel loro vero significato oltrepassano certo l’intenzione che aveva l’autore nel pronunciarle; il terribile dilemma infatti non è semplicemente quello del calunniato, ma è quello di tutto un movimento di idee, che lasciandosi assorbire dalla lotta politica per il governo degli uomini e delle cose di quaggiù, si è preclusa la via a ogni altra elevazione dello spirito e alla sua vera liberazione. La persona umana non è tutta del partito, come scrisse nella sua lettera-testamento Ruggero Salengro, la persona umana è più grande più forte e supera nel tempo stesso e nel suo destino le organizzazioni dei partiti e dello Stato. Schiavo nell’alternativa di uccidere o di morire è solo colui che, negando il suo fine eterno, ha con ciò soppressa in se stesso la sua libertà. La morte di Salengro dovrebbe portare almeno ad una buona riforma. «La calunnia dovrà essere castigata e lo sarà» concluse Blum nel suo discorso funebre. «Bisogna soffocare la calunnia alla sua fonte e finirla con l’inesplicabile spirito di tolleranza che la considera quasi come scusabile nel caso in cui invece essa è più criminale, vale a dire quando è impiegata freddamente e sistematicamente come arma politica, come mezzo di propaganda, di vendetta e di rappresaglia. È così che da qualche anno avviene nel nostro paese». Queste parole del capo del governo fanno eco a quelle della stampa socialista. Il Populaire scriveva: «forse che la preziosa libertà di scrivere può permettere di diffondere impunemente il veleno?». L’Ère Nouvelle dice che «tutti i partiti devono raccogliersi e misurare le conseguenze di queste campagne che abbandonando il terreno delle idee e della politica sono condotte contro le persone». E perfino l’Humanité chiede che il governo «colpisca senza misericordia i criminali della stampa conforme la legge e, se non basta, di farne delle altre». Si invoca dunque una riforma della legge sulla stampa e precisamente da quegli uomini di sinistra che sono stati sempre avversi a qualsiasi freno imposto alla libertà e che spesso, troppo spesso, ne hanno abusato. Non parrebbe naturale che tutti i circoli conservativi cogliessero con gioia l’occasione di questa conversione, sia pure momentaneamente interessata, per attuare una riforma che tenderebbe a sostituire i giudici ai giurati nei processi per diffamazione? Eppure no, ora sono i partiti conservativi che protestano in nome della libertà e il Temps, ad esempio, sostiene che la libertà di stampa, risultato di una lunga serie di conflitti storici nel secolo XIX, si confonde di fatto con la stessa repubblica e che il sottrarre alla competenza dei giurati le cause per diffamazione equivarrebbe ad accettare l’abc dei regimi autoritari e dei governi di reazione. In seguito a nuove polemiche intervenute fra i cattolici fiamminghi, la direzione del «blocco cattolico belga» che è l’organismo unitario, creato in seguito al congresso di Malines, pubblica una dichiarazione programmatica nella quale, sui punti discussi, proclama quanto segue: 1) il direttorio resta fermamente attaccato al regime rappresentativo, solo compatibile coll’esercizio delle libertà politiche nel quadro dei partiti. Tuttavia l’esistenza dei partiti deve conciliarsi con la necessità di governare e in questo riguardo s’impongono delle riforme profonde nel senso di un rafforzamento dell’autorità statale; 2) il direttorio del «blocco cattolico» considera come una urgente necessità per il nostro paese quella di ingaggiarsi nella via dell’organizzazione professionale tanto raccomandata dall’enciclica Quadragesimo anno. Esso opina che questa riforma debba essere perseguita sulla base «dei sindacati liberi nella professione organizzata», con l’esclusione di ogni corporativismo di Stato. Questi due punti sembravano essere stati messi in discussione dal riavvicinamento del partito cattolico fiammingo, che fa parte del blocco, al partito nazionalista fiammingo, che vagheggia la costituzione di uno Stato corporativo autoritario. Pensando agli avvenimenti di Spagna: «Haud scio, an pietate adversus deos sublata, societas etiam humani generis tollatur». È di Cicerone. E quest’altra citazione è di un cronista contemporaneo e testimonio oculare della morte di Baiardo (1524) : «Quando si sparse la nuova che il buon cavaliere era stato ucciso o per lo meno ferito a morte, tutti nel campo degli spagnoli, benché di nessuno avessero tanta paura come di lui, se ne addolorarono molto, perché ogni volta che durante la guerra egli aveva fatto dei prigionieri, li aveva trattati così umanamente e con tanta dolcezza, che tutti ne erano contenti; e perché sapevano che con la sua morte la nobiltà ne patirebbe danno, essendo egli in questo mondo il perfetto cavaliere. Molti capitani nemici vennero a lui morente e tra gli altri il marchese di Pescara così gli rivolse la parola: “Piacesse a Dio, gentile Baiardo, che vi avessi fatto prigioniero vivo, anche a costo del quarto del mio sangue. Poiché vi avrei fatto tal trattamento da confermare l’alta stima che ho di voi. E per quanto non mi dovrebbe dispiacere che voi stiate così, giacché il mio signore non aveva in guerra nemico più gagliardo di voi, tuttavia quando considero la grossa perdita che fa oggidì tutta la cavalleria, vorrei ben dare la metà delle mie sostanze perché sia altrimenti. Ma poiché alla morte non vi è rimedio, prego Colui che ci ha creati a Sua somiglianza ch’Egli voglia accogliere la vostra anima presso di Lui”». Collo scopo soprattutto di «mettere al muro» i polemisti del fronte popolare, Francisque Gay ha scritto un libro che si legge tutto d’un fiato: Dans les flammes et dans le sang . Fiamme e sangue di Spagna! L’accuratezza della documentazione, il vigore della polemica, lo stesso atteggiamento politico dell’autore, che lo rende invulnerabile agli attacchi repubblicani, fanno di questo piccolo libro, scritto con serenità ma anche col calore d’una persuasione sincera e profonda, una preziosa arma veritatis alla quale nell’ambiente per cui fu scritto, non dovrebbe mancare il successo. È un libro di buona fede, scrive l’illustre presidente delle Settimane sociali di Francia, che fa onore alla coscienza dell’autore e rende alla verità il più segnalato servizio . Gli uomini politici che si radunano per la Conferenza panamericana a Buenos Aires si preoccupano anche del pericolo comunista e si attribuisce al cattolico Macedo Soares , ministro degli esteri brasiliano, il proposito di affrontare nelle sessioni ufficiali o in margine alla Conferenza il problema delle misure poliziesche da prendersi per mutui accordi. La Restauración social di Buenos Aires conferma l’enorme propaganda verbale e scritta dei comunisti in Argentina; ma la causa maggiore del successo comunista va ricercata, secondo la rivista cattolica, «nei proprietari che non vogliono adattarsi a guadagnar meno per il bene di tutti. Bisogna finirla – essa scrive – coi salari miserabili e insufficienti; bisogna attuare la riforma agraria e ottenere il soddisfacimento delle giuste rivendicazioni degli operai, senza costringerli a ricorrere agli scioperi, e ponendo alla base la giustizia cristiana». La stessa Conferenza offre al cardinale Copello l’occasione di scrivere in una sua pastorale: «La religione impone il rispetto di tutti i diritti personali e collettivi, unica base della pace». 