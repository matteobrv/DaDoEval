Non si è parlato ancora in queste colonne dell’ultimo volume della storia dei Papi di J. Schmidlin (I) , che è tutto una monografia su Pio XI; o meglio vi si è fatto cenno, discorrendo del penultimo volume di tale storia (Pio X e Benedetto XV), perché nella prefazione di questo l’A. narra d’aver allora, cioè nel 1935, elaborata anche la storia di Pio XI e di aver espresso personalmente al Papa il proposito di pubblicarla, lui ancora vivente; al che Pio XI avrebbe esclamato: «Post mortem lauda…vel non lauda. Mi lasci morire, mi lasci morire!». Per corrispondere a tale desiderio, lo Schmidlin pubblicò nel 1935-36 un mezzo volume sui due pontefici antecedenti e il Pio XI è comparso lo scorso anno; cosicché oggidì la «Papstgeschichte der neuesten Zeit» comprende un primo volume di 708 pagine che va dal 1800 al 1846, un secondo di 610 pagine che narra la storia di Pio XI e Leone XIII, un terzo di 350 pagine quest’ultimo su Pio XI, con un epilogo intorno all’elevazione del Papa presente . L’editoriale Kösel-Pustet di Monaco ha rivestito questi quattro volumi di forme solide ed eleganti che così anche per le loro qualità esteriori costituiscono un gradito ornamento di libreria. Quando si ricordi che l’opera venne iniziata appena nel 1933 e che le vicende personali dell’A. le fecero subire delle soste imprevedibili , non si potrà non lodare tanta somma di lavoro, tanta diligenza nello spogliare cronache, libri e documenti, nell’annotare e classificare fatti e uno sforzo così costante nel condensare e contenere tutta l’immensa materia entro gli schemi ereditati dal Pastor, del quale appunto lo Schmidlin si presenta come il continuatore. Se su qualche apprezzamento dell’A. abbiamo fatto, parlando degli altri volumi, qui e là, qualche riserva non essenziale, pur riconoscendo in via di massima che la tendenza dello storico cattolico a liberarsi per amore della verità da abitudini panegiristiche debba venire approvata, anzi incoraggiata, non ci sembra aver osservazioni da fare a tale riguardo su questo volume, per quanto le difficoltà del compito dell’A. siano andate crescendo, a mano a mano che si sono raccorciate le distanze di tempo fra il soggetto e l’oggetto e hanno toccato naturalmente il culmine nella storia del Pontefice contemporaneo. L’A. ben se ne rende conto, quando, nella prefazione del Pio XI parla del suo «compito difficile e delicato» che consiste «nell’osare il tentativo» di ricostruire «secondo le leggi della verità e critica storica e pur nelle forme di rispetto che è doveroso quanto per i non cattolici» la figura e il governo dell’ultimo Pontefice. È riuscito il tentativo? Rispondere a tale domanda in senso assoluto equivarrebbe ad «osare un tentativo» ancora più temerario. Gli archivi sono chiusi, come sono chiuse le labbra dei personaggi che furono protagonisti o collaboratori: sarà solo a mano a mano che si pubblicheranno documenti, diari, testimonianze e memorie che sarà possibile far rivivere con tutti i suoi contorni e in tutta la sua intima verità la figura di Pio XI . Già da quando lo Schmidlin diede alle stampe il suo lavoro, altri studi e discorsi sono giunti a portare nuovi elementi; basti ricordare i contributi dei cardinali Pellegrinetti , Pizzardo e Tisserant e di Mons. Gonfalonieri , senza dire che anche il necrologio pronunziato da Sua Santità Pio XII nell’annuale della morte costituisce un’alta e storica testimonianza di un collaboratore immediato e insigne. Inoltre come dare un giudizio definitivo sui criteri di governo e specie sulla via seguita nelle relazioni politico-ecclesiastiche, quando sistemi e fatti vanno ancor oggi evolvendo, maturando o dissolvendosi e quando la difficoltà della sintesi già di per se stessa assai grande, è resa più grave dalle restrizioni ambientali imposte alla storiografia? Chi potrà dire ad esempio, che i capitoli dello Schmidlin riguardanti la situazione della Chiesa Cattolica in Germania rappresentino il dramma in tutte le sue fasi, in tutti i suoi attori, in tutto il suo svolgimento storico, di modo che i posteri ne siano completamente istruiti? Più disinvolto, più drammaticamente efficace ci pare riuscire lo Schmidlin quando fa la storia della Conciliazione in Italia, nel quale capitolo è evidente il proposito di prospettare la grandezza dell’avvenimento, e di dare ogni rilievo alle luci, senza trascurare le ombre. Forse la descrizione di Luigi Salvatorelli uscita dopo il nostro , si potrà definire più plastica, ma lo Schmidlin vuole essere anche completo ed analitico nel riprodurre contenuto e termini dei testi e particolari dei negoziati e dei discorsi. Certo è che anche gli storici, scrivendo di storia contemporanea, non sono limitati soltanto dalla soggettività delle loro impressioni; ma si sentono anche contenuti dai medesimi riguardi che s’imposero nella parola e nell’opera gli stessi uomini d’azione, dei quali scrivono; onde si usa concludere che la storia vera non possa venir scritta che a distanza d’una generazione. Ma comunque sia di tal criterio storiografico idealmente severo, rimane il fatto che volumi come quelli dello Schmidlin esercitano nel campo degli studi una funzione di pubblica utilità e dalla cerchia più vasta agli uomini colti, che cercano informazioni, meritano ogni riconoscimento. I cultori di storia ecclesiastica dell’indomani dovranno essere grati allo Schmidlin per l’ampiezza e (tolte poche sviste) l’esattezza del suo apparato bibliografico, a proposito del quale troverei solo da deplorare che l’avere talvolta citato, forse per amore di completezza, accanto a scrittori di polso, nomi di effimero valore, può indurre in chi legge un qualche errore di prospettiva. Quanti poi vorranno studiare la storia pontificale moderna non potranno rinunziare a questa narrazione panoramica, paese per paese, materia per materia, fatta col vigile sforzo di non trascurare niente di essenziale, dal contenuto di un discorso al riassunto di un’enciclica – e sono queste sole una trentina! – dalla descrizione di una cerimonia alla valutazione di un passo diplomatico, dal rilievo di un gesto di mecenatismo ai termini di un concordato, dall’apprezzamento su di un fatto periferico all’analisi più attenta della vita intima religiosa. Converrà quindi essere lieti che in tempi così agitati e ferrigni vi siano degli uomini, i quali, cercando di sottrarsi ai perturbamenti dell’ora, si consacrino ad una fatica tanto meritoria e servano la causa della Chiesa, mirando a servire sopra ogni cosa quale essa si presenta loro nella luce crepuscolare della giornata non ancora compiuta: e, oltre che all’autore, converrà essere grati anche all’editore per aver osato un’impresa di tanta mole. I JOSEPH SCHMIDLIN, Papstgeschichte der neuesten Zeit. Papstum und Päpste im XX. Jahrhundert. Pius XI (1922-1939). Pp. 230 in 8° grande. München, Verlag Kösel-Pustet, 1940. 1942 