Aveva ragione Ippolito Taine , quando affermava che i famosi principi dell’89, come tutte le astrazioni di questo genere, hanno il senso che si vuole loro dare. In Francia sotto l’ispirazione del Contratto sociale , vi si incontra una derivazione del falso dogma rivoluzionario della perfezione originale dell’uomo. Più che si studiano le dichiarazioni dell’89, scrisse il Le Play , più vi si trovano bensì alcune verità tradizionali, ma denaturate da questo falso dogma e da diversi errori. Da queste dichiarazioni si volle derivare la pratica e la tendenza dello Stato ateo. In America invece la dichiarazione analoga dei diritti dell’uomo, datata 10 anni prima, si ispira al principio perfettamente ortodosso che, data la situazione degli Stati Uniti, la tolleranza mutua è divenuta una necessità sociale, e che, come scriveva il cardinale Manning polemizzando con Gladstone, «una volta distrutta l’unità della fede, niente che non sia la convinzione della persuasione può ristabilirla». James Bryce nella sua opera sulla repubblica americana scrive che in America «il cristianesimo è considerato di fatto se non la religione legalmente costituita, almeno come la religione nazionale. Lungi dal riguardare la loro repubblica come atea, gli americani pensano che il riconoscimento generale del cristianesimo è una delle fonti principali della loro prosperità nazionale». Briand stesso alla Camera francese, a proposito del regime legale delle Chiese dello Stato di Nuova York, citò un celebre giurista americano il quale afferma: «gli autori della nostra costituzione hanno riconosciuto che tra la religione cristiana e il buon governo vi è un intimo nesso e che questa religione è il fondamento più solido di una sana morale». La legislazione di un gran numero di Stati punisce la bestemmia e la violazione del riposo domenicale: le cerimonie religiose e le processioni sono autorizzate e protette; le Camere federali di alcuni Stati si iniziano con pubbliche preghiere recitate da sacerdoti. Dieci Stati del sud escludono da ogni funzione pubblica chiunque neghi l’esistenza di DIO; la Pensilvania e il Tennessee colpiscono di ineleggibilità alle pubbliche magistrature ogni cittadino che non creda in Dio e respinga le sanzioni della vita futura. I governatori di diversi Stati stabiliscono ogni anno dei giorni di festa per la celebrazione di cerimonie religiose e il presidente della repubblica a nome del popolo americano indice un giorno di ringraziamento a Dio per la protezione concessa alla nazione. È chiaro quindi che qui quando si parla dei diritti inalienabili dell’uomo si intende affermare il valore assoluto della personalità umana in confronto della collettività, la quale è un’idea perfettamente cristiana e che non ha niente da vedere coi diritti dell’uomo intesi come negazione dei diritti di Dio. Certamente fra le dottrine professate in America e quelle proclamate dalla «Lega dei diritti dell’uomo» francese vi sono analogie, simiglianze e qui e là anche infiltrazioni degli stessi errori, ma l’interpretazione e l’applicazione pratica hanno dato oramai alle stesse parole un significato diverso. Entrambe per esempio possono oggidì osteggiare l’ingerenza dello Stato in certe sfere riservate all’individuo, ma mentre Roosevelt sembrava pensare, come Antonio Maura , che la «democrazia è la sola difesa dei principi conservativi», gl’intellettuali antifascisti presieduti da Paul Rivet , per difendersi contro la minaccia delle leghe, si aggrappano a quel «diritto di rivolta» previsto dalle dichiarazioni dell’89 che è il principio anarchico che corrode da diecine di anni la dottrina e la pratica dei repubblicani francesi. Abbiamo accennato a questi principi e a tali contrasti prima di registrare nella nostra rubrica la manifestazione importantissima della università cattolica di Notre Dame a Southbend (Indiana) svoltasi il 9 dicembre e di cui solo ora per merito dell’agenzia cattolica «News Service», abbiamo in Europa una cronaca adeguata. L’adunanza ebbe luogo sotto la presidenza del cardinale Mundelein arcivescovo di Chicago, alla presenza del presidente Roosevelt, di sette vescovi e di molti rappresentanti diplomatici per celebrare l’indipendenza delle Filippine . In quest’occasione l’università conferì il titolo di dottore honoris causa al signor Romulo , capo per il movimento dell’indipendenza delle isole Filippine, e al presidente Roosevelt sotto il quale tale indipendenza venne proclamata. Il signor Romulo ringraziando pronunciò un discorso nel quale disse fra altro: «La croce resta il segno della profonda civilizzazione delle Filippine, ed ormai nella nostra libertà sarà la nostra fede che ci sosterrà, perché essa è eterna. Nei secoli passati colla corona di Spagna, ci venne la croce di Cristo; i pionieri che la portarono cercavano delle ricchezze per il loro re e dei soggetti per il loro Dio; essi han trovato le une e gli altri presso di noi. Ma la corona di Spagna è scomparsa, mentre la croce rimane e rende testimonio della nostra civilizzazione. Non è possibile credere a Cristo, al suo comandamento di carità, senza che la fede cristiana abbia la sua influenza sul pensiero e sulla condotta di colui che vuol vivere; e questa fede cristiana è tradizionale presso di noi; essa sarà un principio di vita nella creazione e nella formazione della nostra nuova nazione. Io non intendo affatto di dire che il cattolicismo è presso di noi religione di Stato; esso è molto di più, è la religione del popolo!». Dopo il rappresentante delle Filippine, venne la volta del presidente degli Stati Uniti. Il rettore dell’Università, mons. O’ Hara , lesse la motivazione della laurea onoraria, rilevando che Roosevelt aveva preso il governo nel periodo di crisi dimostrando uno straordinario ardimento e un coraggio efficacissimo. «E non dimentichiamo, egli aggiunse, che avete inaugurata la vostra amministrazione con la preghiera». A queste parole Roosevelt rispose ringraziando il suo «vecchio amico» cardinale Mundelein e apprezzando molto l’onore che gli veniva fatto. Passando alla parte politica egli disse: «sono lieto di partecipare a questa adunanza convocata per onorare il nuovo Stato (Commonwealth) delle Filippine. Ed ho sentito con particolare piacere il bel discorso del signor Romulo, che tanto degnamente rappresenta quello Stato. Non sembra sia trascorso tanto tempo, infatti me ne ricordo anch’io, eppure sono già trascorsi 40 anni da quando gli Stati Uniti assunsero la sovranità delle Filippine. L’accettazione della sovranità non era che un obbligo di aiutare la popolazione delle Filippine fino al giorno che avrebbe potuto essere indipendente e prendere il suo posto fra le nazioni del mondo. Noi ci troviamo qui per felicitare il nuovo Stato. Considero come uno degli avvenimenti più felici nel mio ufficio di presidente degli Stati Uniti l’aver firmato il documento che concede la libertà nazionale al popolo delle isole Filippine. Non mi basta qui il tempo per fare la storia di questi 40 anni. Questa storia è uno degli esempi più straordinari di cooperazione nazionale, che il mondo abbia mai veduto. Ne vada lode al genio del popolo filippino. Soggetto al governo di un popolo diverso dal suo, esso si è adattato a condizioni che spesso non lo soddisfacevano: esso aspettava pazientemente. Il popolo filippino non ha escluso nessuno da quella libertà che gli appartiene come nazione, e che ha definitivamente espressa nella sua nuova costituzione, tenendo conto dei fondamentali diritti umani. Abbiamo anche ragione di congratularci con noi stessi come popolo, perché nel corso della lunga via abbiamo scelto il giusto mezzo nei riguardi delle isole Filippine. Non abbiamo cercato il nostro vantaggio, ma quello di altri. Che i due popoli si siano attenuti ad una politica conducente a questo felice risultato, lo si deve al fatto che ambedue hanno il più profondo rispetto per gli inalienabili diritti dell’uomo. Questi diritti sono stati precisati oltre un secolo e mezzo fa nella nostra dichiarazione di indipendenza. E sono stati di nuovo precisati in questi ultimi mesi nella nuova costituzione dello Stato delle isole Filippine, una costituzione che vorrei fosse letta e imparata in tutte le scuole e collegi degli Stati Uniti. Non vi può essere vera vita nazionale, sia entro una stessa nazione, sia fra questa e le altre, se non col riconoscimento, appoggiato dalle leggi, dei diritti fondamentali dell’uomo. E supremo fra questi diritti, noi, ed ora lo Stato filippino, consideriamo la libertà di insegnamento e la libertà religiosa». Dopo aver ricordato che l’università stessa, nella quale parlava, era un illustre frutto della libertà d’insegnamento, Roosevelt continua: «Molto tempo fa, Giorgio Mason , nella dichiarazione dei diritti della Virginia, ha formulato quello che doveva essere una delle più profonde convinzioni del popolo americano: “La religione, ossia il dovere che abbiamo verso il nostro Creatore e il modo di adempirvi, può essere soltanto imposta dalla ragione, non dalla violenza, e quindi tutti gli uomini hanno uguale diritto al libero esercizio della religione secondo il dettame della loro coscienza”». È ben questo il principio di S. Agostino quando nel Tractatus XXVI in Evang. Ioannis afferma che l’uomo non può credere che di sua piena e libera volontà. E il presidente degli Stati Uniti, levando lo sguardo su di un più ampio orizzonte, conclude: «Nel conflitto delle politiche e dei sistemi politici di ogni specie, e delle nuove fantasie di cui il mondo è testimonio, gli Stati Uniti hanno continuato a tener alta per propria guida e per la guida di quei popoli che vogliono servirsene, questa luminosa torcia della libertà del pensiero umano e dell’umana coscienza, e non la abbasseranno mai. Non permetteremo mai, se potremo, che la luce si annebbi, ma bensì con ogni legittimo mezzo in nostro potere cercheremo di intensificare quella luce, perché i suoi raggi si estendano sempre più lontano, e che il suo alone si possa vedere a grande distanza. Pieno mantenimento della santità di questi diritti all’interno; calde preghiere che altre nazioni pure li accettino: ciò prova quanto ogni vero americano ne sia compenetrato nel più profondo del suo cuore. Di sua propria iniziativa, di suo proprio giudizio, lo Stato filippino ha pure sanzionato questi principi davanti al mondo. Per il favore della divina provvidenza, possa questo popolo essere benedetto e prosperoso. Possa esso, grazie alla sua costituzione, contribuire alla pace ed al benessere di tutto il mondo». Queste ultime parole risuonano come una fanfara democratica nella campagna elettorale e dimostrano nello stesso tempo come ogni dottrina politica sia per natura espansionista, miri cioè a conquistare il mondo. La rivoluzione francese, il sistema liberale, la democrazia, il fascismo e il nazionalismo, il corporativismo e il collettivismo tendono naturalmente ad imporsi alle menti e nelle istituzioni dell’umanità. Di qui anche la polemica recente fatta da Roosevelt contro le autocrazie europee, polemica che rinnova quella di Wilson contro le monarchie assolute. Il presidente degli Stati Uniti lo può fare impunemente nell’atto che proclama la sua neutralità; un uomo di Stato europeo invece deve guardarsi dal complicare e inasprire i conflitti, dei quali è partecipe, col suscitare il sospetto di voler ingerirsi nella questione del regime di altri popoli. L’arcivescovo di Westminster ha pubblicato nel Month un articolo che, per quanto sia in parte superato dagli avvenimenti, merita di essere rilevato, sia perché mons. Hinsley, già delegato apostolico per gran parte dell’Africa, vi tratta in genere dei rapporti fra bianchi e negri, sia perché avendo noi altra volta ricordato il suo giudizio severo sulla guerra in Africa Orientale , è giusto completare l’esposizione del suo pensiero coll’aggiungere un cenno sulle conclusioni di questo articolo. Esse tendono ad affermare che l’epoca delle conquiste colle armi in Africa deve considerarsi come chiusa, anche perché la reazione dei popoli negri diventa oramai un fattore importantissimo che si fa sentire tanto in Yohannesburg come in Monrovia, in Nairobi come a Kingston, all’Avana come a New York, a Nashville come a Londra. Ma egli si interessa sopratutto della propaganda missionaria nel nome della quale egli chiede che si rinunzi al ricorso alla guerra e che vi si sostituisca un sistema di assistenza pacifica che, per riguardo all’Abissinia, egli vorrebbe prevalentemente affidata all’Italia. Le potenze troverebbero così il modo di assicurare la giustizia e anche di esercitare la carità, cioè l’assistenza e il controllo necessari per rendere i negri capaci di civiltà e di autonomia. Il Covenant della Lega afferma appunto che «a quelle colonie e a quei territori… che sono abitati da popoli non ancora capaci di governarsi da sé… dovrebbe applicarsi il principio che il benessere e lo sviluppo di tali popoli costituisce un sacro retaggio della civiltà» e quindi che «il miglior metodo di dare pratico effetto a questo principio è che la tutela di tali popoli venga affidata alle nazioni progredite, le quali in ragione delle loro risorse, della loro esperienza e della loro posizione geografica, possano meglio assumere tale responsabilità». Questa formula ammirabile dei mandati, ricorda mons. Hinsley, non è nuova perché già nel trattato di Berlino del 1883 e in quello di Bruxelles del 1890 , che regolavano entrambi la spartizione dell’Africa fra le potenze, nell’introduzione, dopo aver invocato Iddio onnipotente, si affermava che «le potenze sono animate dalla ferma intenzione di proteggere le popolazioni aborigene dell’Africa e di assicurare loro i benefici della pace e della civiltà». Questi trattati vennero sanzionati nel 1919 e benché sia scomparso il nome di Dio onnipotente, la mèta dovrebbe essere sempre la stessa. «Il futuro, dice mons. Hinsley, ci riserba questioni più gravi che il conflitto italo-abissino: questioni dalla cui retta e pacifica soluzione dipende il progresso della civiltà cristiana nel mondo. Diamo uno sguardo alla carta geografica dell’Africa e studiamo la possibilità di una assistenza collettiva, alla luce dei principi surricordati. Non potrebbero certe potenze – siamo franchi – non potrebbero la Francia, il Belgio, il Portogallo, che controllano tutta l’Africa tropicale e sud-tropicale e che hanno avuto il vantaggio della priorità e di maggiori risorse per lo sfruttamento del territorio, entrare in generosi contatti con altre nazioni, sia che nel passato sieno state amiche o rivali e che ora sono tenute a digiuno? Le crisi negli affari d’Africa che resero necessarie le conferenze del 1883 e 1890 furono assai serie, ma accordi amichevoli prevenirono i rumori dell’armi e assicurarono la pace. Una politica larga e previdente dovrebbe ammettere la grande ed espansiva nazione italiana a partecipare all’opera della civilizzazione africana, in proporzione della sua potenza e della sua influenza. Né tali negoziati potrebbero trascurare i postulati di una Germania ritornata di nuovo a far parte della Lega». «È vero, continua monsignor Hinsley, che l’Inghilterra e la Francia hanno offerto all’Italia una partecipazione a spese del Negus , ma con quanta maggior grazia e speranza di successo si sarebbe presentata tale proposta, se fosse stata aggiunta a quella di rivedere il sistema dei mandati, in modo da dare all’Italia una parte conveniente del sacro retaggio, ad esse stesse affidato. Fino a tanto che le potenze abbienti non giungeranno a un qualche accordo con le non abbienti, fino a tanto che esse non avranno la volontà di dare a queste la possibilità di accedere alla loro potenziale ricchezza di territori non ancora sfruttati, non ci sarà mai la pace mondiale. La nostra speranza della sicurezza collettiva e della tranquilla possibilità dell’estensione del regno di Cristo è riposta in un sistema di assistenza collettiva per il benessere ed il progresso della razza negra». Sembra che i giorni della stampa cattolica in Germania siano contati. Con la fine dell’anno sono cessati parecchi quotidiani. A Stoccarda il Deutsches Volksblatt, vecchio di 87 anni, e il Badischer Beobochter fondato nel 1863 sono morti. Con lo stesso termine cessarono le pubblicazioni del giornale cattolico di Aquisgrana, del giornale cattolico di Coblenza e della Landeszeitung di Treviri che venne comprata da un consorzio editoriale nazista il quale ingoiò anche la Saarbrücker Landeszeitung, la quale, durante la campagna della Saar, sostenne il punto di vista dei cattolici tedeschi fedeli al Reich. I giornali che ancora rimangono devono lottare con le pressioni governative che impongono ai funzionari e ai fornitori l’abbonamento ai giornali nazisti. 