La difficoltà maggiore che incontra un giovane oggidì è quella di essere e rimanere sé stesso. La coscienza della propria dignità personale, la fierezza della proprie convinzioni, la logica d’un proprio stile, sono beni inestimabili che vi danno la gioia del vivere, l’orgoglio dell’operare. Per questo sovratutto i giovani, i quali sentono più acuto il bisogno della personalità, cercano le lotte e i cimenti, perché soltanto la lotta aperta e rischiosa permette alla persona di dilatarsi ed assumere connotati precisi. Augurarvi quindi le tempeste della vita? Le lotte esteriori, i conflitti clamorosi, le prove solenni e manifeste non sono di tutte le epoche; ma anche nella limitazione d’un ambiente ridotto il nostro dovere, rimane il medesimo: alimentare in noi e salvaguardare la coscienza della nostra personalità. Il cristianesimo è nato rivelando all’antichità che l’ignorava, la persona umana, la nuova creatura la quale è, ciascuna per suo conto, un intiero microcosmo, centro dell’amore divino. Noi esistiamo prima della professione, del comune, della società. La vita cristiana provvede anche quotidianamente ad alimentare questa nostra coscienza personale. Non diciamo nella Messa quella magnifica preghiera: «O Dio, che in modo mirabile creasti la nobile natura dell’uomo e più mirabilmente ancora la hai riformata, concedici di diventare, per il mistero di questa acqua e di questo vino, consorti della divinità di Colui che si fece partecipe della nostra umanità…»? Chi vi va ricostruendo quindi una semplicistica dialettica della storia, nella quale all’individualismo del secolo XIX viene opposto il solidarismo, per non dire il socialismo del secolo ventesimo, taglia troppo grosso. C’è qualche cosa di mezzo che si potrebbe chiamare personalismo cristiano : un principio che comporta nella vita sociale e pubblica una linea propria, che tira via per proprio conto, lasciando da una parte gli eccessi dell’individualismo e dall’altra quelli del suo contrario. L’argomento è difficile e delicato, ma ecco che a formularlo più conclusivamente mi viene in soccorso la recentissima dichiarazione collettiva dei cardinali e vescovi di Francia, la quale dice: «La morale cristiana pone in primo piano dipendentemente da Dio, il principio del rispetto della persona umana. Essa riconosce all’uomo una personalità naturale, anteriore e superiore alla personalità giuridica di cui godono le società. Essere intelligente e libero dotato di una coscienza che gli dà la piena responsabilità dei suoi atti, l’uomo deve raggiungere, con lo sviluppo delle sue forze fisiche e spirituali, secondo le leggi della propria natura, i suoi fini temporali e col progresso delle sue relazioni religiose con Dio, il suo fine soprannaturale ed ultimo che gli conferisce la più alta dignità». «La società deve rispettare e proteggere contro ogni inganno i diritti essenziali e inalienabili della persona umana; essa non potrebbe, senza abusi, confiscare l’uomo a esclusivo profitto dei suoi fini, che sono legittimi, ma molto più limitati». Prima e sopra ogni altra cosa badate dunque ad essere voi stessi. E poi siate ottimisti! Ho visto i giovani della «Neudeutschland» raccogliersi dopo l’udienza pontificia intorno all’obelisco di piazza San Pietro e li ho sentiti cantare con un senso di contenuta fermezza il loro «Grosser Gott wir loben Dich». Avevano le lagrime agli occhi e pure guardavano trionfanti all’avvenire. Cristo proteggerà la sua plebe «e Cristo vince, regna ed impera» stava inciso nel granito sopra le loro teste; ed essi sapevano di vincere con Lui. Certo i più accorti di loro avranno ben dovuto pensare che molti simboli, che molte insegne avrebbero forse dovuto scomparire; ma avranno sentito, dopo le parole del S. Padre, che la parola, il pensiero, lo spirito dovranno vincere e prevalere. Non è ch’io pensi che a lungo andare e secondo la natura delle cose un movimento cattolico possa impunemente rinunziare a quelle forme di vita esteriore che per il loro simbolismo e per la loro attrattiva sono le vie normali per le quali l’idea arriva ad accendere le menti e scaldare i cuori; ammetto però che nel tempo a periodi di dilatazione possano succedere dei periodi di contrazione. In questi sovratutto conviene munirsi di quel sano e verace ottimismo che conosce gli immancabili trionfidello spirito. Certo ogni azione collettiva è sempre una manifestazione e questa obbedisce alle leggi delle cose esteriori. Il «Lebensraum» come dicono i tedeschi, lo spazio cioè nel quale la vita deve svolgersi, l’idea svilupparsi e lo spirito farsi valere, rimane anche per l’azione cattolica e specie per i giovani, di capitale importanza. Per questo Ketteler, a modificare il Lebensraum, invocava il cambiamento delle istituzioni e ove poteva lavorava a trasformare gli organismi sociali. Ma non bisogna dimenticare che la Chiesa nel progresso dei secoli, per modificare l’ambiente, si è dedicata sopratutto alla silenziosa penetrazione delle anime. Lo spirito cristiano lavora nella società come un fermento. Esso ha creato la civiltà presente, ed in esso crediamo e confidiamo pur oggi affinché la civiltà presente non perisca, ma si purifichi e prevalga definitivamente su tutte le forze della dissoluzione. Anche noi dunque crediamo nel progresso indefinito della umanità. Certo, ma vi crediamo non per la bontà innata della natura umana, ma per l’opera sovrannaturale che svolge nel mondo Cristo per mezzo della sua Chiesa. Ecco perché fra le due grandi schiere che dividono il mondo, noi apparteniamo agli ottimisti, benché per ragioni diverse da quelle dei romantici degli umanitaristi e riformatori che stanno dalla stessa parte. Ecco invece l’oscura visione dei pessimisti, dipintaci in uno scritto recente dal prof. Giulio de Montemajor : «La civiltà moderna volge al tramonto, tutti gli spiriti avveduti lo presentono! Quando anche l’ultimo potere imperiale, l’inglese, sarà stato corroso dal parlamentarismo e nuove guerre aeree, sottomarine, di popoli e di trincea avranno asfissiata, sterminata, devastata ed impoverita l’Europa, recisi gli stami della sua intelligenza incivilizzatrice, distolti gli animi dalla coltura, troncate le tradizioni, il nostro meraviglioso mondo con le sue scoperte, le sue ricchezze, le sue eleganze, le sue arti, declinerà… Nuovi popoli più rudi e forti sorgeranno…». Perché tanto pessimismo, perché tanta catastrofe deve proprio apparire inevitabile? Si direbbe che essa è un postulato ideologico per giustificare il proposito di essere sovratutto forti e duri. Il sogno eroico di fungere da salvatori della civiltà, suppone naturalmente l’apocalissi. E poiché, secondo costoro, la civiltà si salva sui campi di battaglia, ecco il primato alle armi, ecco il permanente appello alla forza. In fondo è sempre il pessimismo di Nicolò Macchiavelli che ghigna sul… romanticismo di frate Savonarola . Noi al contrario rimaniamo ottimisti. Vedessimo anche il crollo della presente organizzazione sociale, ben sappiamo che la Chiesa sola, sopravvivendo, salverebbe la civiltà. «Plante divine, elle montre la vivacité et la ténacité du lierre humain à ambrasser l’obstacle, à s’accrocher à lui, à s’élever par lui». Ma noi non crediamo al cataclisma ed alle visioni apocalittiche; crediamo e confidiamo invece che anche nelle presenti convulsioni sociali, come il Balbo dimostrava per le rivoluzioni dall’89 al 1848 , il fermento cristiano lavori come lievito rigeneratore e che le nuove età conosceranno un nuovo progresso cristiano. Perciò ecco il viatico, che, se avessi autorità di farlo, lascerei ai giovani ed ai giovanissimi: Siate voi stessi e siate ottimisti! 