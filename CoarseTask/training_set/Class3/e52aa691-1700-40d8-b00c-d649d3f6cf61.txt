La «Conferenza Internazionale del Corporativismo Cristiano» della quale in questa rubrica abbiamo preannunciato e commentato il programma, venne presieduta in Vienna dal direttore della Reichspost dr. Funder, come presidente, e dal padre Veermeersch , come vice presidente. Nella prima giornata ebbero la parola i rappresentanti esteri per rispondere al questionario da noi altra volta pubblicato. Per il Belgio il p. Muller di Anversa ricordò alcune parziali istituzioni ed alcuni provvedimenti governativi del dopoguerra, dovuti anche ad un ministro socialista, i quali tendono a limitare colle commissioni paritetiche e con altri freni di carattere organizzativo i conflitti fra capitale e lavoro. Tali disposizioni passano ora sotto il titolo di «precorporativismo». In realtà il principio corporativo trova nel Belgio forti resistenze. I socialisti sono contrari perché difendono le organizzazioni sindacali; i liberali lo combattono dal punto di vista della libertà economica; solo nella parte fiamminga esistono delle «organizzazioni fasciste» che guardano come modello alla Germania nazista . Da parte dei cattolici p. Muller rileva come elemento principale del loro «precorporativismo» un progetto di legge presentato dai democratici cristiani e che noi abbiamo illustrato recentemente in questa rubrica: progetto che mira soprattutto a dar forza di legge ai contratti collettivi. Da una relazione del Conte Stolberg sulla parte tedesca della Cecoslovacchia risulta che il corporativismo non ha fatto colà ancora dei passi concreti benché i cattolici tedeschi abbiano accolto con entusiasmo i principi della Quadragesimo anno. Il partito nazionalista di Henlein, che ebbe recentemente un grande successo elettorale, ha accolto le idee dello Spann e del dr. Heinrich . Il prof. Delos di Lilla afferma che i cattolici francesi diffidano del sistema dei grandi «piani economici» sul tipo di quello del De Man e intendono rifiutarli, qualora essi non tengano sufficiente conto della «libera natura dell’uomo». I cattolici preferiscono di sviluppare organicamente e in senso corporativo le associazioni esistenti. Ammettono l’intervento dello Stato «solo in quanto si tratti di dare alle corporazioni uno statuto legale». Quello che importa sovrattutto è di preparare gli spiriti e a questo mira con successo il nuovo metodo dell’Azione Cattolica specializzata che organizza i laici secondo la loro professione cioè in associazioni di lavoratori, di studenti, di laureati ecc. Il dr. Peter Perger parlò dello sviluppo corporativo in Italia ricordando che il S. Padre nella Quadragesimo anno aveva esposto il pro e il contro del sistema fascista. «Conviene ammettere, egli conclude, che i possibili danni dell’enciclica indicati, in seguito allo sviluppo ulteriore, non sono più da temersi nella stessa misura». Una relazione sulla Jugoslavia, che si limita evidentemente alla parte slovena, non riferisce nulla di nuovo. In mancanza di un delegato della Germania il p. Muller di Anversa riprende la parola per alcune relazioni sul sistema corporativo nazista, concludendo che esso è troppo rigido e finisce col sottoporre l’economia all’assoluto dominio dello Stato e del Partito. La relazione del p. Kors , rettore dell’Università Cattolica di Nimega, rileva che gli accenni corporativisti dell’Olanda vengono piuttosto considerati come metodi per superare la crisi più che come inizi di ricostruzione definitiva. Il dr. K. Hackhofer , di Basilea fa presente che i cattolici svizzeri sono entusiasti del corporativismo; ma intendono di limitarsi ad una riforma sociale, non di fare una riforma politica, nel senso dello «Stato corporativo». Il segretario generale dell’Azione Cattolica spagnuola Alberto Martino Artajo ricorda il nuovo movimento cattolico operaio, sviluppatosi negli ultimi anni in Spagna ed esprime la speranza che i popolari al governo sviluppino le istituzioni corporative già create dalla dittatura ed in parte mantenute dalla repubblica. Il rappresentante della Polonia dottor Korlowski mette in rilievo l’attività del «Consiglio Sociale», istituito in seno all’Azione Cattolica polacca. Si fa sovrattutto un lavoro di formazione, ma già qualche disposizione legislativa concreta, come quella per lo scioglimento dei trusts, costituisce un passo in avanti sulla via della riforma. La seconda giornata venne dedicata all’illustrazione del sistema austriaco. Il primo oratore, l’ex presidente del consiglio dr. Ender , il quale, come si sa, fu il compilatore della nuova costituzione, si sforzò di spiegare ai presenti come lo statuto maturò in mezzo ai noti avvenimenti politici. La crisi scoppiò quand’io ero a capo del governo, dichiarava l’Ender; io feci ogni sforzo per disincagliare il parlamento cercando di convincere i socialisti che la loro tattica ostruzionista metteva in pericolo la democrazia. Un bel giorno la Camera risultò paralizzata dalle commissioni di tutta la presidenza e da quel momento Dollfuss costituì un nuovo governo, considerò suo destino quello di preparare un cambiamento costituzionale. Egli voleva però trasfondere nella nuova forma un sano spirito democratico. Infatti l’autonomia dei comuni venne rispettata, come essenzialmente non venne diminuita l’autonomia delle regioni; a queste due vecchie autonomie doveva aggiungersi la graduale amministrazione autonoma delle classi nelle organizzazioni corporative. Egli non pensò mai a governare da solo e ritenne necessaria la cooperazione del popolo per mezzo di qualche forma parlamentare. Da principio credemmo di potere istituire due camere, l’una economica e l’altra in base al suffragio universale, ma per via dovemmo abbandonare per ragioni politiche questo sistema, e si giunse invece alla creazione di tre corpi consultivi sui quali poggia il corpo legislativo che ha il pieno diritto di approvare o di respingere il bilancio dello Stato. È inoltre nostro proposito di deferire a mano a mano alle corporazioni degli affari che ora vengono trattati dalle autorità governative. Ma nessuno può prevedere ancora lo sviluppo di questi organismi che stanno appena creandosi. Dopo di lui il dr. Bayer descrive rapidamente l’organismo corporativo austriaco nei suoi quadri provvisori dell’industria, dell’artigianato, del commercio e dei trasporti, delle banche e delle assicurazioni, e infine delle professioni libere. Finora si sono organizzati gli operai e gli impiegati nei sindacati unici; quest’anno poi si finirà anche la costituzione delle organizzazioni padronali e l’anno prossimo si costituiranno le rappresentanze miste di carattere corporativo. Più importante fu la relazione di ms. Messner sulla «questione sociale nell’ordine corporativo». Egli diede lettura fra altro di una lettera della «Confederazione operaia cristiana sociale della Svizzera», nella quale si dice: «se ci fosse stato possibile di partecipare alla vostra conferenza, avremmo sentito il dovere di esprimere la nostra grandissima perplessità rispetto alla soluzione austriaca dell’ordinamento corporativo, e ciò sovrattutto perché tale soluzione viene attuata con esplicito richiamo alla Quadragesimo anno. Noi abbiamo profondamente deplorato che un governo cattolico in uno Stato cattolico abbia distrutti i sindacati cristiani. E tanto più rimaniamo perplessi, in quanto che il nuovo “ordinamento corporativo”, almeno visto da lontano, porta i lineamenti della dittatura e dello Stato totalitario. Noi siamo zelanti sostenitori dell’idea corporativa. Ma lo “Stato corporativo” quale viene creato in Austria da una “moderata” dittatura è per noi assolutamente inaccettabile. Con ciò noi vogliamo soltanto esprimere il proposito e reclamiamo per noi la libertà di favorire e creare l’ordine corporativo in quei modi che meglio corrispondono alle condizioni del nostro paese». A questa lettera mons. Messner risponde che i convocatori della conferenza non hanno voluto impancarsi a maestri, ma saranno volentieri degli scolari. Ogni paese potrà scegliere la propria via. Per quanto riguarda la «dittatura moderata», egli ricorda che Dollfuss, alcuni giorni prima della promulgazione del nuovo statuto, gli ebbe a dire che «il problema centrale di ogni politica rimaneva quello di trovare il giusto rapporto fra unità e libertà» ed aggiungeva che in Austria non si poteva applicare il totalitarismo. L’oratore passa poi a descrivere la «comunità di lavoro» (Werksgemeinschaft) che venne introdotta obbligatoriamente in ogni impresa che supera i 20 lavoratori. Questi vi possono eleggere liberamente i loro fiduciari. Questa forma assicura agli operai una loro naturale rappresentanza e la difesa dei loro diritti. Ciò è l’essenziale e questo può raggiungersi tanto col sindacato unico che coi sindacati cristiani. In Austria del resto il monopolio sindacale non esclude la coesistenza delle società operaie cattoliche con tutti i loro compiti di formazione, di divertimento e di previdenza. Certo che la mèta fondamentale deve essere l’inserzione degli operai nella comunanza popolare dando loro la consapevolezza di partecipare attivamente alla vita sociale e politica. Questo sarà la meta dell’ordinamento corporativo. Seguì, infine, una conferenza del ministro delle corporazioni Neutstädter- Stürmer sopra il futuro sviluppo delle organizzazioni corporative in Austria. Anche egli si diede premura di dimostrare che la Costituzione austriaca contiene elementi democratici quanto autocratici. Lo Stato mira a spogliarsi sempre più delle funzioni economiche e attribuirle alle organizzazioni corporative. Prossimamente si creerà una magistratura del lavoro e si passerà poi alla democratizzazione delle organizzazioni professionali. Oggi, tenendo conto della situazione politica, abbiamo dovuto creare una forma transitoria di rappresentanze corporative nominate dall’alto. Ma ritornata la calma, introdurremo senza dubbio il sistema elettivo per tutte le cariche. L’Austria cerca una via di mezzo fra l’autocrazia e la democrazia, fra la statizzazione e la libertà assoluta. La conferenza terminò coll’accettazione unanime della proposta del professor Delos per la costituzione di un comitato permanente con sede in Vienna e sotto la presidenza di mons. Messner. Come assessori di questo comitato vennero nominati rappresentanti di diversi paesi: per l’Italia il prof. Vito . Il comitato fungerà sotto il protettorato dell’arcivescovo di Salisburgo monsignor Waitz. Prendendo commiato, il presidente dr. Funder trovò delle parole giustissime per descrivere la situazione del movimento corporativista cristiano: tutti siamo uniti per quanto riguarda l’idea fondamentale e i principi del corporativismo; ma le vie e i metodi variano, sovrattutto per la vessata questione del sistema democratico o autoritario. Gli stati, il cui politico sistema subì una scossa particolare nel dopoguerra, si decisero per il sistema autoritario. Gli altri invece, che rimangono attaccati al sistema della democrazia, cercano di giungere all’ordine corporativo per altra via. Ma entrambi i gruppi troveranno alla fine una via di mezzo che concili l’iniziativa dello Stato e l’iniziativa privata. Questi problemi sono difficili ed esigono molto tempo. L’oratore termina inneggiando alla Quadragesimo anno che è come l’orifiamma della nuova epoca, ed esprimendo l’ammirazione dei congressisti per papa Pio XI al quale era stato mandato fin da principio un telegramma di omaggio. Questa conclusione dell’autorevole presidente del convegno conferma la necessità, da noi già propugnata, di tenere distinto, specie quando si parla di applicare l’enciclica, il problema dell’ordinamento sociale dal sistema politico in senso stretto, il quale può essere diverso e molteplice. Prima ancora che il dibattito ne dimostrasse la convenienza, i convocatori austriaci ebbero la giusta consapevolezza di ciò che in ordine alla riforma sociale si presenta come assoluto e di ciò che è contingente e dipende dalla situazione politica. Di questa relatività, del resto, nessuno poteva essere più cosciente del Katholischer Volksbund austriaco, il quale nella conferenza del 1931, convocata a Vienna a commentare la Quadragesimo anno, aveva dato la parola ad oratori come il Seipel, il quale vi si era espresso su questioni secondarie e discutibili, toccate anche in questa conferenza, in modo notevolmente diverso. Non si legge senza impressione l’ultimo libro di Tardieu: Sur la pente . Sulla china è la Francia o meglio, secondo Tardieu, vanno declinando le sue istituzioni politiche. Per i lettori stranieri può costituire una sorpresa che Tardieu, il quale nell’ultimo ventennio partecipò a tutti i ministeri di unione nazionale, da Clemenceau a Poincaré, a Doumergue, si dichiari oggi nettamente e risolutamente contro qualsiasi governo di concentrazione o coalizione. Ma è appunto la sua annosa esperienza che conduce Tardieu a conclusioni così recisamente negative. Delle coalizioni, egli afferma, hanno sempre profittato solo i demagoghi di sinistra, sempre pronti ad abbandonare la barca alla vigilia elettorale, per mettersi in combutta coi socialisti. Ma Tardieu va più innanzi e da questa considerazione di parte si eleva ad una questione di principio. Le unioni nazionali – egli argomenta – più o meno sacre paralizzano la vita pubblica, impedendo la battaglia per le idee nette, per i sistemi organici e di efficacia duratura. Nei governi di coalizione si cede troppo «agli insidiosi consigli della prudenza e del compromesso». Si rinunzia a fare, per accontentarsi di fare a mezzo. Mosso da queste convinzioni, Tardieu proclama la guerra a tutte le combinazioni parlamentari; ed a chi gli obietta che, con tale atteggiamento, non troverà una maggioranza, egli risponde: «tutte le riforme furono opera di minoranze attive e compatte; tutte le libertà della Francia devono la loro esistenza ad una vittoriosa minoranza. Egli si dedicherà perciò alla propaganda nel paese, sforzandosi di ottenere per la sua tesi l’assenso dell’opinione pubblica». «Le idee, come i popoli, hanno bisogno per vincere, che ci si batta per esse…». «È l’ora di proteggere i valori spirituali contro la forza del numero». Potremo attenderci quindi d’ora in poi una propaganda più attiva di Tardieu per la riforma costituzionale, da lui propugnata l’anno scorso e tentata invano da Doumergue. Questa campagna potrà avere anche delle risonanze all’estero: in Spagna esce ora la traduzione spagnuola del primo libro del Tardieu con prefazione di Gil Robles . Com’è diversa la situazione inglese! Qui il sistema coalizionista è esaltato come quello che ha salvato l’Inghilterra dalla crisi: Mac Donald e Baldwin si scambiano il posto ma la coalizione continua, e si tratta di una cooperazione fra la destra e parte della sinistra, che va dai «duri a morire» ai socialisti nazionali! «La stabilità democratica – disse Baldwin nel suo ultimo discorso – è cosa difficile ad ottenere e, quando la si è ottenuta, conviene mantenerla gelosamente». A proposito del convegno italo-francese di studi corporativi il Secolo fascista nota: «Le critiche (dei francesi) al corporativismo italiano erano basate su quattro punti: l’esistenza malgrado tutto in Italia di classi e residui capitalisti, i pericoli di una eccessiva statalizzazione, la funzione politica del Partito, la definizione e i limiti del concetto di libertà». Il Secolo lamenta che a queste critiche non si sia risposto in misura adeguata, causa specialmente la tinteggiatura hegeliana di una parte della delegazione italiana. Riguardo al Partito, p. e., mentre nelle prime sedute si era risposto vittoriosamente, l’ultimo giorno scappò fuori uno ad affermare che, identificandosi l’individuo collo Stato, in via logica, il Partito non avrebbe alcuna ragione di esistere. Inoltre, secondo il Secolo fascista, fu sbagliata l’impostazione del problema. Per ben quattro giorni non si fece che discutere di classi, di capitale, di produttori e di salari… ma il significato e il contenuto spirituale della Rivoluzione fascista non si riassume in questi termini. Sopra l’organizzazione economico-sociale c’è l’organizzazione politica, la lotta delle razze, lo spostamento del predominio europeo verso altri continenti, il ritorno all’autorità, in una parola tutte le questioni che sfuggono agli schemi economici. In complesso all’autore dell’articolo i francesi «sono apparsi in gran parte ancora prigionieri d’indirizzi spirituali dell’altro secolo». 