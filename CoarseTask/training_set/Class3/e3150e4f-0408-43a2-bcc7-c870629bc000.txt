L’episcopato cecoslovacco ha inviato alla direzione del «Giornale radio» in Praga un memoriale, nel quale si formulano i postulati dei cattolici riguardanti la radio. Già nel 1936 la Conferenza episcopale cecoslovacca aveva costituito una «commissione consultiva per la radio cattolica», nel quadro dell’Azione Cattolica dell’arcidiocesi di Praga. La quale prese contatto col «Giornale radio» riuscendo per un certo periodo a fare accogliere i propri desideri. Ma più tardi la radio interruppe tali contatti allegando che il regolamento interno non prevedeva la cooperazione di istituti estranei. Ora il memoriale polemizza energicamente contro tale rifiuto e afferma che la radio, essendo uno dei mezzi più adatti per l’educazione e la propaganda, non può rifiutare la collaborazione della Chiesa che ha la missione di insegnare e di educare. La radio appartiene a tutto il popolo e perciò in prima linea ai cattolici. Perciò si presentano i tre seguenti postulati: 1) La direzione della radio vigilerà perché nessuna trasmissione contenga offese al sentimento morale e religioso dei cattolici. 2) La radio, seguendo l’esempio di altri paesi, concederà ai cattolici almeno due ore la settimana per trasmettere conferenze e indicazioni di carattere religioso ed educativo. 3) I vescovi chiedono un rappresentante nella direzione della Società o almeno un delegato nella commissione consultiva. Il memoriale che porta in testa la firma del cardinale Kaspar chiude con le parole: «Noi attendiamo che tali nostri desideri vengano accolti e che non si costringano i cattolici a far valere i propri diritti in altra maniera». I vescovi cecoslovacchi hanno dinnanzi l’esempio della «Polskie Radio» la quale già nell’anno 1927 fece un accordo colla radio della Posnania, accordo trasferito poi alla radio di Varsavia. In base ad esso vengono concesse ai cattolici delle audizioni radiofoniche settimanali di carattere religioso e morale. Tali trasmissioni stanno sotto la diretta sorveglianza dell’episcopato e un rappresentante della conferenza episcopale è membro della commissione consultiva della radio. Si tratta, come si ricorderà, di accordi e collaborazioni raccomandate anche dal Bureau catholique international de radiodiffusion che ha sede in Amsterdam ed al quale fanno capo 22 paesi. Poche sono le nazioni nelle quali, data la legislazione in materia, i cattolici possano possedere o tendere a possedere una propria stazione trasmittente. In Europa l’unica stazione trasmittente cattolica è quella di Hilversum in Olanda; alcune altre vennero erette in America e un esempio degno di imitazione venne illustrato nella Mostra internazionale della stampa al reparto Uruguay, ove si celebrava la stazione Yackson di Montevideo, la più forte stazione emittente delle 13 stazioni private dell’Uruguay . In occasione della Mostra, nel congresso dedicato particolarmente alla radio, si insistette perché i cattolici si raggruppassero in associazione di difesa, nei paesi dove ciò si dimostrasse necessario. Così s’è fatto in Francia, ove di questi giorni era in programma un dramma: «Caterina di Russia». I delegati dell’associazione degli ascoltatori protestarono e riuscirono a convincere la direzione ad abbandonare tale spettacolo. L’abate dei Benedettini di S. Andrea, la celebre abbazia del Belgio, che ospita come è noto anche padre Pietro Celestino Lou-Ceng-Ciang, già ministro degli esteri della repubblica cinese, pubblica nella stampa cattolica le sue impressioni sulla Cina. Egli vi dimorò dall’autunno 1934 fino all’estate del 1935. «Trovai tutto il paese, egli scrive, da Canton fino a Pechino, da Sciangai fino a Cieng-fu in piena riorganizzazione e la capitale di Nanchino mi si presentò come il volto moderno e attraente di un popolo, che ha trovato nelle forze vive della sua antichissima cultura il mezzo pacifico di superare tutte le difficoltà. Notai che il governo di Cian-Kai-Shen, godeva generale fiducia e che già allora si andava ricostituendo l’unità delle provincie cinesi. Il generale aveva arrestato con pieno successo la marcia del bolscevismo, opponendovi un lavoro sano e costruttivo. Sul terreno morale e spirituale notai gli sforzi del governo per lo sviluppo delle scuole e delle università, per la creazione del movimento “Vita Nova” al quale una donna di cuore e di intelligenza, la moglie del maresciallo, ha dato una impronta di grande elevazione morale . Sul terreno materiale ferveva il lavoro colla costruzione di strade e ferrovie». L’abate conclude coll’esprimere la speranza che dalla crisi presente il popolo cinese sortirà rinnovato e fortificato. Il numero di gennaio della rivista Univers - Bulletin Catholique International, è tutto dedicato alla questione cinese: vi sono raccolti i discorsi, la pastorale, le interviste di mons. Yupin, articoli di missionari e di religiosi cinesi, fra i quali: «La concezione confuciana della fraternità universale» di P.G.B. Kao, e altri sul movimento della «Vita nova» e sulla gioventù comunista. Non conosciamo ancora il testo delle conferenze che Jacques Maritain fece recentemente nella Sala degli Ambasciatori a Parigi sugli «ebrei tra le nazioni» e non sappiamo quindi in quale misura l’illustre oratore abbia tenuto conto delle ragioni economiche e sociali che nel passato e nel presente hanno fatto nascere e ingigantire il movimento antisemita. Ma vanno rilevate frattanto conclusioni generali come queste. «Piuttosto che affrontare i grandi mali che fanno strage nel mondo, si preferisce di convogliare le ire degli uomini contro Israele. Come se una comunità potesse essere resa responsabile di colpe individuali e come se i delitti degli uomini venissero tutti commessi dagli Ebrei; in Germania, al contrario, ove l’ebreo è assimilato, egli ha partecipato a tutte le colpe nazionali del dopo guerra e la Germania punisce in lui la propria cattiva coscienza». Certo un problema antisemita esiste, ma poiché esso durerà quanto il mondo, il Maritain pensa che bisognerà trovarvi delle soluzioni approssimative nell’intelligenza e nell’amore. La Chiesa ha condannato l’antisemitismo fondato sull’odio di razza. Che cosa possono fare, ha concluso l’oratore, i cattolici degli altri paesi? «Tutto, e sovrattutto fare appello alla opinione pubblica, poiché è in noi che risiedono le fonti della storia e per uccidere tutti i germi dell’odio è necessario molto amore». La nuova legislazione del lavoro che si sta preparando in Francia non è che un completamento e una messa a punto della legge del 24 giugno 1936. Data la mentalità e le tradizioni francesi, essa ebbe veramente una portata rivoluzionaria. La grande innovazione fu di stabilire che il ministro del lavoro possa rendere obbligatorie per tutte le professioni o per certe regioni le clausole del contratto collettivo. Questa novità giuridica, che ai francesi sembra straordinaria, non ha portato però nella pratica ancora un mutamento radicale; poiché sulle 5000 convenzioni che furono concluse soltanto una cinquantina vennero dichiarate obbligatoriamente estese a tutta la categoria e soltanto 809 furono le domande perché tale estensione avvenisse. L’applicazione dell’intervento governativo si è dimostrata difficile, oltre che per le deficienze amministrative, anche perché le premesse stabilite dalla legge per la proclamazione obbligatoria di un contratto collettivo sono abbastanza severe ed ampie. Infatti il contratto collettivo obbligatorio deve contenere delle disposizioni relative alla libertà sindacale ed alla libertà d’opinione dei lavoratori; alle istituzioni dei delegati operai; ai salari minimi; ai permessi pagati; all’organizzazione dell’apprendistaggio; alla procedura per regolare i conflitti sull’applicazione del contratto; alla procedura per rivederlo o modificarlo. D’altro canto è vero che il funzionare degli altri 5000 contratti collettivi, senza intervento governativo, dimostra che tale istituzione fino a ieri bandita dalla Francia e esecrata dal tradizionale individualismo francese, è ora entrata nel costume nazionale. Tuttavia la legislazione del 1936mancava di sanzioni. Un contratto entrato in vigore obbligatoriamente per decisione ministeriale ha forza di legge, ma l’infrazione di esso non comporta che sanzioni civili, su richiesta di una delle parti; il che vuol dire che in via pratica non esiste alcuna garanzia. Bisognava dunque creare delle sanzioni ed è per queste che nei nuovi progetti sottoposti dal ministro Chautemps alla Camera si prevedono delle sanzioni penali contro chi contravvenga ad un contratto collettivo obbligatorio. Del pari nella procedura di conciliazione e di arbitrato bisognava introdurre una formula che stabilisse le sanzioni contro gli operai o i datori di lavoro che si rifiutassero di accettare la procedura prevista oppure non applicassero l’arbitrato, una volta deciso. È anche questa una delle preoccupazioni dei progetti governativi che stanno ora in discussione. Il succo di tali progetti può essere ridotto a questo. In caso di conflitto riguardante il contratto collettivo di lavoro, le trattative per l’accomodamento non possono essere trascinate al di là di un certo termine; la legge stabilisce che entro un mese dallo scoppio del conflitto e dal giorno che questo venne denunciato al ministro del lavoro, l’accomodamento debba essere raggiunto; se non lo sarà – e questa è la grande novità della legge – entrerà in vigore un contratto tipo provvisorio previamente elaborato, dopo consultazione cogli organi sindacali delle due parti. Questo contratto tipo imposto dal governo cesserà nel momento in cui l’accomodamento o una sentenza arbitrale avranno deciso della continuazione o modificazione del contratto collettivo libero, prima esistente. E qui è stata sollevata la prima grossa obbiezione da parte liberale. Questo contratto tipo che sta come in agguato a rappresentare il potere dello Stato per intervenire dopo un lungo conflitto, data la difficoltà degli accordi non finirà coll’imporsi in numerosissimi casi, fino a sostituire in pratica le libere convenzioni fra le parti? Gli ottimisti rispondono invece che il pericolo non esiste. Dopo la legge del giugno 1936 sull’arbitrato obbligatorio, su 4000 contestazioni, 3200 si accomodarono in via amichevole nel quadro del dipartimento e i superarbitrati furono soltanto 750, dei quali solo 53 non vennero applicati. Comunque, per rendere più facile la procedura di conciliazione e d’arbitrato, il progetto governativo prevede una serie di tempestivi interventi statali e infine una sentenza, omologata dal Consiglio di Stato, diventa esecutiva di pieno diritto e non suscettibile di alcun ricorso. Tale sentenza rivestita di una formula esecutiva darà seguito ad una azione giudiziaria per danni contro la parte che non si sottomette. È stata ora proposta invece della sezione del Consiglio di Stato la costituzione di una apposita commissione della quale farebbero parte anche i rappresentanti delle parti in conflitto. Inoltre avendo constatato che la maggior parte dei conflitti del lavoro dipendono dal collocamento e dal licenziamento della mano d’opera, ovvero dalle contestazioni intervenute per la attività dei fiduciari sindacali, i progetti del governo scendono ai più minimi dettagli per regolare il collocamento e la funzione dei delegati. Vengono istituiti in tutti i dipartimenti uffici di collocamento pubblici, con commissioni paritetiche, ma entro certi limiti ed a certe condizioni gli industriali stessi possono avere un ufficio proprio per gli stessi scopi. Una serie di disposizioni minute tenta di proteggere l’operaio da ogni licenziamento arbitrario, in particolare da ogni licenziamento fatto per ragioni politiche o sindacali, ma nello stesso tempo di salvaguardare la libertà per l’imprenditore di scegliere il proprio personale: linea media aurea, difficilmente attuabile, che la commissione parlamentare ha già sconvolto. Un altro testo di legge fissa lo statuto dei delegati del personale in ogni impresa: il modo di elezione, le loro competenze, la procedura che devono seguire nel presentare le rimostranze e infine, all’art. 8, si dice che i contratti di lavoro dei delegati non possono in alcuna maniera essere sciolti per fatti che si riattacchino all’esercizio della loro funzione rappresentativa. Ma la novità assoluta dello «statuto moderno del lavoro francese» è costituita dal capitolo V nel quale si tenta di regolare e di limitare gli scioperi. In realtà se le cose procedessero secondo le previsioni della legge, sussistendo oramai l’arbitrato obbligatorio e in caso di protrazione del conflitto al di là di un mese, l’imposizione di un contratto provvisorio tipo, scioperi e serrate dovrebbero essere esclusi. Ma sarebbe chimerico, disse Chautemps nella sua presentazione della legge, «di supporre che nelle grandi agglomerazioni operaie e nell’atmosfera torbida della nostra epoca non possa più prodursi alcun incidente. Se dunque a dispetto dei nostri sforzi scoppieranno scioperi o serrate, un altro progetto legge è proposto per impedire ogni violenza ed illegalità e farli cessare più rapidamente che sia possibile». Secondo il progetto, appena scoppiato uno sciopero, il funzionario governativo competente dovrà convocare gli operai e farli votare a scrutinio segreto sulla continuazione o meno dello sciopero: tale votazione sarà rinnovata ogni settimana. Se la maggioranza di votanti si pronuncerà per lo sciopero, l’esecuzione dei contratti collettivi o individuali del lavoro sarà sospesa fino alla notificazione della sentenza arbitrale e durante questo tempo il datore di lavoro non potrà procedere a nessun nuovo ingaggio di operai. Tuttavia se il funzionamento dello stabilimento in sciopero è indispensabile alla sicurezza o alla sussistenza della popolazione o alla vita di altre imprese, il governo prenderà le misure necessarie per assicurare il funzionamento dei servizi indispensabili, sia d’accordo coi padroni e con gli operai interessati o, in mancanza di accordo, intervenendo direttamente. Le ragioni del conflitto verranno subito sottoposte in via d’urgenza all’arbitrato e la sentenza arbitrale sarà immediatamente esecutiva. Qualora lo sciopero continuasse nonostante un voto favorevole, e dopo la notificazione della sentenza arbitrale, chiunque avrà con violenze, vie di fatto, minacce, manovre fraudolente, occupazione delle officine, difficoltato o reso impossibile la libertà di lavoro, sarà passibile di arresto da sei giorni a tre anni o di una ammenda da 16 a 3000 franchi. Come si vede, queste disposizioni sullo sciopero hanno in sé un principio di contraddizione, che dà loro un sapore di pasticcio politico. Messe lì come valvola di sicurezza di tutto un sistema regolativo, possono nella pratica diventare la consuetudine che farà saltare tutto il meccanismo. I delegati della Confederazione cristiana del lavoro, consultati dalla commissione parlamentare, hanno chiesto che sia salvaguardata l’autonomia delle forze sindacali, che il «sindacale» non venga sostituito dal «politico», come avviene nell’affidare il collocamento soltanto ai funzionari statali; che sia escluso il monopolio sindacale, cui aspirano i socialisti, ma sia garantita la libertà degli operai di aderire al sindacato preferito. In queste e molte altre questioni si preannunziano vivaci dibattiti, tanto alla Camera che al Senato. La legge, se pur entrerà in porto, subirà certo notevoli modificazioni. Il ritorno al sistema parlamentare in Bulgaria, sistema che era stato interrotto col colpo di Stato del 19 maggio 1934 , avverrà nel prossimo marzo coll’elezioni per la Sobranye , in base al nuovo sistema elettorale. Questo prevede 160 collegi uninominali e permette la candidatura personale anche agli aderenti dei vecchi partiti, benché essi non si possano presentare come tali. Il regolamento però pone a condizione «che il candidato non assuma un atteggiamento politico contro lo Stato», che non sia in rapporto d’affari con le amministrazioni pubbliche e che abbia una professione della quale possa vivere. Si sono cioè introdotte delle precauzioni per evitare i difetti e gli errori del vecchio parlamentarismo, travagliato dai partiti. Siccome però il materiale uomo assomiglierà all’antico, sarà interessante di esperimentare se le nuove formule costituiscano veramente un rinnovamento. Fino a qual punto la condizione «che i deputati non si dichiarino contro lo Stato» renderà possibile l’esclusione di persone aderenti in via di fatto a tendenze rivoluzionarie o comuniste e in quale misura essa verrà applicata? 