L’ex cancelliere Ender , incaricato di sviluppare e perfezionare l’organizzazione corporativa austriaca, ha parlato alla radio viennese nel giorno anniversario della Costituzione per fare, come si dice, il punto. Noi non abbiamo, egli ammise, nella maggior parte dei gruppi professionali vere corporazioni nel senso della nostra Costituzione, perché i datori di lavoro e operai sono ancora divisi. Creando però poco fa i comitati professionali misti, già attuati nel campo dell’artigianato e di imminente attuazione nell’industria e nel commercio, abbiamo fatto un gran passo verso la mèta. In quanto all’agricoltura, essa è già una corporazione organizzata che ha eletto anche i suoi rappresentanti. Ora si creeranno le Camere di commercio, d’industria ed economia, ciascuna per ogni provincia, coronate a loro volta da una Camera generale per tutto lo Stato. Create le Camere di agricoltura e le Camere di commercio, rimane da provvedere alle professioni libere ed alle arti liberali. Si sta preparando appunto per questo un progetto di legge che organizza le singole corporazioni, costituite le quali, e riunite in un loro proprio gruppo rappresentativo, l’organismo si potrà dire completo ed allora questi corpi professionali verranno chiamati ad eleggere i propri rappresentanti nel Consiglio federale economico che cesserà così di essere una camera di membri designati dall’alto. Ender terminò esortando gli interessati a studiare la Quadragesimo anno per potervi attingere quello spirito che sarà necessario per dare vera vita al sistema corporativo, che si ritiene sarà perfetto al 1° maggio 1938. Gli operai cristiani del Belgio riconfermano la loro avversione al corporativismo in un articolo dell’ex ministro Heiman, presidente della lega degli operai cristiani belgi, che leggiamo nella Cité Nouvelle. Il corporativismo, egli dice, è una di quelle parole che oggi vengono messe in tutte le salse e che è meglio abbandonare, a meno che non lo si intenda nel senso praticato in Italia, in Germania, nell’Austria e nel Portogallo. Noi ammettiamo le professioni organizzate o, se così si vogliono chiamare, le corporazioni, nel senso che esse possano rappresentare gli interessi dei loro membri e, sotto certe condizioni, quelli dell’intiera professione, ma non intendiamo affidare a queste corporazioni un compito particolare nella gestione degli interessi generali della nazione. Noi respingiamo ogni corporativismo che voglia stabilire il dominio sulle corporazioni o il dominio delle corporazioni sullo Stato. Crediamo perfettamente utopistici i sistemi che pretendono sopprimere le classi e i partiti, come non accettiamo il sindacato unico e obbligatorio. Quest’accentuata avversione dei sindacalisti cristiani s’alimenta della reazione politica contro il rexismo; è però noto che fra i cattolici belgi alcuni gruppi si dimostrano più inclini ad un sistema misto che tenti di conciliare il corporativismo col clima democratico del loro paese; ma, come abbiamo visto dai resoconti del congresso di Malines, siamo ancora lontani da una elaborazione di un piano completo e particolareggiato. In Francia si è avuto di questi giorni a Caen un congresso dei sindacati agricoli nel quale si è parlato di «corporativismo agricolo». Secondo il relatore Salleron , si pensa ad un organismo così fatto: alla base completa libertà di associazione per gli agricoltori che potranno fondare cooperative di smercio, di compera collettiva o di produzione in base alle leggi vigenti; poi ad un certo stadio regionale da determinarsi si costituirà la corporazione, che surrogherà gli attuali sindacati e le camere di agricoltura e verrà eletta dalle diverse associazioni della regione; sulla sommità poi si costituirà la corporazione nazionale eletta dalle corporazioni regionali. La corporazione nazionale avrà un compito meramente consultivo; mentre invece le corporazioni regionali, una volta che avranno adempiuto a certe condizioni stabilite nella legge, otterranno dallo Stato la delega di esercitare un diritto corporativo, cioè di deliberare intorno ad interessi economici professionali. Il prof. Francesco Perroux dell’Università di Lione studia, nell’ultimo numero della Vie Intellectuelle, ilmovimento corporativo nella Svizzera. Egli lo definisce «corporativismo d’associazione» in contrapposto al corporativismo di Stato. In realtà anche in Svizzera il Fronte Nazionale preconizza un sistema molto simile a quello italiano, ma gli altri movimenti, cioè quello di S. Gallo col progetto Schirmer del 1934 , quello dei cattolici sociali dell’abate Savoy , quello del dr. Hofstetter ed infine quello del prof. Lorenz di Friburgo e la stessa legge corporativa del 3 maggio 1934 votata nel cantone di Friburgo hanno per base un corporativismo che suppone la libertà sindacale e non fa intervenire lo Stato che in pochissimi casi per dargli cioè un compito di sorveglianza affinché le libere corporazioni non sconfinino dalla loro competenza. Nella legislazione di Friburgo le decisioni delle corporazioni d’ordinario non obbligano che i propri membri, ed assumono un valore di diritto pubblico solo quando siano state prese a maggioranza di voti in ogni delegazione del Consiglio corporativo e quando siano approvate dal Consiglio di Stato dopo una inchiesta pubblica la quale abbia dimostrato che gli interessi generali sono salvaguardati. Queste proposte e queste leggi si preoccupano sovrattutto di non urtare la Costituzione svizzera la quale riserva alla rappresentanza democratica ed in parte ai cantoni ogni autorità politica. La preoccupazione è legittima perché è noto che la popolazione in un plebiscito dell’8 settembre 1935 si dichiarò contraria al corporativismo di Stato . Ora il Perroux esamina oggettivamente il significato e la portata del corporativismo d’associazione. Egli ritiene che il corporativismo d’associazione possa eliminare i disordini della economia capitalista, soltanto se possa assicurare: 1) la determinazione dei prezzi dei prodotti e dei servizi, 2) la selezione dei produttori, 3) l’organizzazione economica generale. Ora l’autore crede che la determinazione del giusto prezzo suppone un controllo scientifico dei costi, un controllo scientifico delle prestazioni, un controllo scientifico della protezione doganale e infine una misura obbiettiva della rendita da attribuirsi ad ogni categoria professionale e ad ogni specie di lavoratori: artieri, contadini, impiegati, forse dirigenti. La semplice analisi del contenuto pratico e tecnico della nozione del giusto prezzo mostra subito che la corporazione libera non è punto attrezzata a determinarlo con un minimo d’oggettività. La stessa cosa si deve invero affermare per lo Stato, ma intanto bisogna constatare che sarebbe utopistico il credere che anche la corporazione possa arrivare a stabilire ed imporre il giusto prezzo ed il giusto salario come una norma professionale. Il secondo compito poi della selezione dei produttori non può riuscire se non col controllo dello Stato ed anche in tal caso rischia di condurre ad un monopolio corporativo. Infine anche per l’organizzazione generale dell’economia l’autore rimane piuttosto scettico. Egli conclude che se il corporativismo d’associazione vuol restare fedele a se stesso, rispettare cioè le frontiere che lo separano dal corporativismo di Stato, non può ragionevolmente pretendere che un ruolo limitato. Tale compito consisterà nel moralizzare il mercato dei servizi e dei prodotti, nel fissare i costumi professionali, nel frenare la concorrenza sleale, nel reprimere le frodi e nell’informare il legislatore sui veri bisogni della professione. La corporazione è inoltre lo strumento naturale dell’arbitrato e della conciliazione, e come tale offre indiscutibili vantaggi. Essa è infine la sede designata per le opere d’assistenza sociale, è un’occasione costante di reciproca comprensione fra interessi diversi e talvolta opposti. Ma il corporativismo d’associazione, secondo il Perroux, non potrà superare questi limiti senza cadere nel corporativismo di Stato o venir meno alla realtà delle leggi economiche. L’ultima discussione alla Camera francese sulla politica del governo mostrò l’interessante fenomeno che l’interpellante on. Bergery , deputato indipendente di sinistra, e il cattolico Le Cour Grandmaison , che siede all’estrema destra, si trovarono d’accordo nel biasimare il governo, non per l’ardimento della sua legislazione, pur così criticata dalla stampa conservatrice e liberale, ma nel rimproverargli la sua riluttanza ad affrontare le riforme radicali e di struttura del presente ordinamento economico sociale. Ecco alcune citazioni del discorso del deputato cattolico, il quale venne definito da Paolo Reynaud , che prese subito la parola dopo di lui, onore e vanto della tribuna francese. «Il mondo che ci circonda è opera di quel liberalismo che alla fine del XVIII secolo, per sopprimere intollerabili abusi, demolì addirittura le barriere che la saggezza dei nostri padri aveva elevato contro il pericolo della concorrenza. I progressi della scienza hanno messo al servizio di questa politica un istrumento d’una potenza insupponibile. Essi hanno portato a una concentrazione più ristretta ancora del capitale e la guerra non ha fatto che accentuare questo movimento. Conseguenza la manomissione delle banche su tutta l’attività economica. Si è costituita una oligarchia finanziaria che dispone senza controllo dei capitali che non le appartengono, in modo che si è finito per non vedere nell’attività economica che un mezzo di speculazione. Ciò che caratterizza il nostro regime sociale attuale, è ch’esso mette l’uomo al servizio della produzione, e la produzione al servizio del denaro. Che sia questo uno scandalo, è un punto sul quale noi siamo tutti d’accordo. Or non è molto il ministro delle finanze, e poi il presidente del partito radicale, si richiamavano alle condanne pronunziate dal sovrano pontefice contro un ordine sociale inumano. Se noi siamo dunque d’accordo per condannare, noi saremo colpevoli di conservare ancora più a lungo. Noi abbiamo il dovere di sostituire all’ordine sociale attuale un ordine più umano che metta il denaro al servizio della produzione, la produzione al servizio dell’uomo e l’uomo al servizio d’un ideale che l’oltrepassa, che dà un senso alla sua vita». (Applausi calorosi). Tuttavia, Le Cour Grandmaison stima che la nazionalizzazione dei trusts proposta dal Bergery sarebbe in questo riguardo inoperante, poiché essa avrebbe l’effetto di sostituire a un capitalismo concentrato il capitalismo ancora più strettamente concentrato dello Stato. D’altronde altri problemi richiedono la sua attenzione. Ve n’ha uno sopra il quale Léon Blum ha conservato, la vigilia, un silenzio eloquente: quello della famiglia. «Le teorie di Malthus sono false, afferma con forza Le Cour Grandmaison. Se esse fossero giuste, la riduzione della natalità e la sovraproduzione congiunte assieme, avrebbero dovuto condurre a una prosperità senza precedenti. Invece lo sviluppo delle ricchezze materiali ha creato una crisi più grave che le carestie. Gli è che la vera ricchezza dei popoli, non è il grano, né il petrolio, né l’oro, sono gli uomini!». Passando alla questione finanziaria, l’oratore sottoscrive alla formola «far pagare i ricchi». Ma bisogna ch’essi esistano: la saggezza è dunque, secondo lui, di vigilare alla loro conservazione. Ma v’ha un problema che condiziona tutte le riforme necessarie: quello dell’autorità e della continuità dello Stato. Ogni riforma infatti ha bisogno di tempo, di costanza, d’unità d’impulso, quindi di un governo duraturo. Il popolo francese, rileva l’oratore, è contrario a ogni abbandono della libertà, ma quest’amore della libertà non può indurci a lasciare ad altri regimi il monopolio dell’autorità, della disciplina, della continuità, del dinamismo nazionale. «Più considero il mondo attuale e più mi convinco toccare alla Francia di rivelare al mondo, attuandola nel suo seno, la formula nuova che concilierà due cose apparentemente inconciliabili, l’autorità dello Stato e la libertà dei cittadini, delle professioni, delle famiglie». Ma quello ch’è inconciliabile, è la debolezza del governo; e qui ricorda troppi esempi in cui rimasero impuniti atti di violenza e infrazioni alle leggi. Arrivando alla conclusione, l’oratore rileva che Roosevelt nel suo famoso discorso al congresso panamericano affermò che la legge divina è il vero paladino della libertà… «Nessuno ha interesse a chiudere gli occhi all’evidenza. Ora l’evidenza è che grandi mutazioni sono necessarie se si vuole salvare il nostro paese. A ciò non basta il solito giuoco dei partiti ed è evidente che nonostante le nostre lotte si sprigionano delle idee comuni, si manifestano comuni aspirazioni e s’abbozzano certi desideri di collaborazione». Per l’oratore sorgono sull’orizzonte dei segni di primavera ed egli spera che presto i francesi, liberati dai vecchi impacci, intraprenderanno insieme per la Francia e la libertà quelle riforme di struttura, come le chiama Bergery, e ch’egli preferisce qualificare la rivoluzione nella pace. Abbiamo largamente registrato questo discorso, il quale provocò applausi su tutti i banchi, compresi quelli dei ministri, perché esso è oltre modo significativo, e potrà avere delle conseguenze, anzitutto nel campo cattolico, ove si suona da parecchie parti la diana della concentrazione e dell’unità. Il grosso fascicolo di aprile degli Études Carmelitaines (Desclée) è tutto dedicato a «Foi et mystiques humaines» . Interessante particolarmente, benché non scevro di affermazioni discutibili, un lungo studio del professore di Lovanio De Greef intorno a «Le drame humain et la psychologie des mystiques humaines» . Ad un certo punto colpisce la riesumazione di un brano eloquente del Lacordaire (39. Conf. de N.D., 1846). «L’idolatria! … no, voi non sarete mai capaci di farvi un’idea integrale della forza di quest’istituzione! Ah se una cerimonia pagana risuscitasse sotto i vostri occhi, se voi poteste vedere Roma intiera ascendere al tempio di Giove Capitolino, questo popolo, queste legioni, questo Senato, tutti i ricordi patriottici che ascendono con loro e tutti assieme recare agli dei la nuova vittoria di Roma. Se voi intendeste il silenzio e il rumore dell’unanimità, questo mormorio di tutte le passioni convinte del loro diritto e soddisfatte del loro trionfo, sia l’orgoglio che la voluttà, sia la voluttà che la religione, l’eccelso e l’abbietto, il cielo e la terra, tutto in una volta, tutto in un sol giorno e in una sola azione: se voi aveste veduto ed inteso tutto ciò, voi stessi forse, soccombendo a questo inebriamento totale delle facoltà umane, avreste un momento curvata la testa e adorato nelle mani di Roma gli antichi dei del mondo». Ora il cristianesimo che ha separato la religione dalla città, che ha distinto fra Dio e Cesare, pur rendendo a Cesare quel che è di Cesare, Roma cattolica che è succeduta alla Roma pagana, agisce sempre sulle coscienze perché non soccombano alla suggestione fumosa, perché osservino le distinzioni e la misura. Là ove la coscienza cattolica è vigile, l’umanità, pur celebrando i suoi fasti ed esaltando le gesta eroiche dei suoi eroi e dei suoi condottieri, non corre il pericolo di adorare se stessa, di elevare sugli altari l’idolo del proprio orgoglio. Ma che sarà di quella mistica umana senza Dio, che si diffonde nel mondo sovietico? Gli atei della Russia preparano il ritorno degli dei e il trionfo dell’idolatria più mostruosa, qual è quella del dinamismo che si sviluppa dalle macchine gigantesche e dalle forze tumultuose dell’industria, in fondo al quale adora la propria forza e il proprio istinto. Come cantava Emile Verhaeren : Et je m’aime moi-même en la splendeur des choses. E che sarà di quell’altra mistica razzista che vuole ora superare la nozione razionale di Dio, trascurare le religioni positive e educare la gioventù al mito del sangue? La Germania conserva ancora molte riserve, molte tradizioni. Consumando del patrimonio spirituale passato, le generazioni attuali resisteranno forse alla suggestione. Ma se la ebbrezza durerà, s’appresserà il momento previsto da Lacordaire in cui i tedeschi soccomberanno. E non ritroveranno gli dei di Roma, contro il cui ritorno la coscienza italiana è difesa dal cattolicismo romano, ma Wotan e Odino ridiscenderanno dal Walhalla. 