Tra i voti del Comitato commemorativo trentino, il più importante per l’universalità è quello che in occasione del IV centenario si pubblichi una nuova storia del Concilio, una storia aggiornata che utilizzi tutte le fonti edite negli ultimi anni, soddisfia tutte le esigenze critiche delle presenti generazioni, e ritragga nella loro verità gli elementi umani e divini del memorando fatto storico, cioè le sublimi forze spirituali che lo animarono e lo condussero a compimento e le condizioni degli uomini e dei tempi che imposero i limiti e le particolari forme della sua figura concreta. Ora leggendo l’ultimo libro del dottor Hubert Jedin «Krisis und Wendepunkt des Trienter Konzils» (Würzburg, 1941) , si può concludere che il dotto autore ha già fatto un altro passo notevole verso la invocata storia e che questo nuovo contributo, venuto dopo la sua lunga collaborazione alla collezione degli atti della Görres e ad una quarantina di saggi e monografie sul Concilio lo va preparando ed abilitando alla nuova sintesi che tutti attendiamo da lui . Nuovi contributi storici Il nuovo libro si inserisce nella storia del terzo periodo del Concilio. I due periodi precedenti sotto Paolo III e Giulio III , avevano reagito contro le dottrine luterane, decretando sul peccato originale, sulla giustificazione, sulla eucaristia e sulla penitenza. Sul terreno del dogma e della fede erano state dunque segnate le frontiere dell’ortodossia; la riforma ecclesiastica invece, nonostante i vari decreti, del resto non ancora sanzionati dal Papa o comunque non applicati, era rimasta incompiuta. Papa Carafa, diffidando dei principi, aveva avocato a sé la riforma, Pio IV invece, pur convinto di dover riservare al Papa la riforma degli uffici centrali della Chiesa, comprese che senza un accordo coi poteri civili non era possibile introdurre l’invocato miglioramento nella disciplina e nell’amministrazione ecclesiastica e che tale cooperazione doveva attuarsi a mezzo del Concilio . Certo non mancavano ragioni di diffidare, di sospettare, di temere. Per farsi un’idea dello stato d’animo di quei tempi, basterà ricordare che quando il 2 agosto 1562 venne tirato un colpo d’archibugio contro la sala del Concistoro del palazzo di San Marco si pensò subito ad un attentato dei calvinisti contro il Papa e, ancora un anno dopo la chiusura del Concilio, la congiura di Benedetto Accoliti fece subito sospettare un complotto organizzato a Ginevra. Senonché la situazione della Chiesa nel mondo era così minacciosa che bisognava pur affrontare anche i pericoli connessi forse ad una nuova assemblea internazionale di vescovi e ambasciatori, anche se la speranza di una ricostituzione dell’unità della fede in Germania fosse oramai quasi svanita. Quando il 16 aprile 1561 arrivarono a Trento i delegati pontifici Ercole Gonzaga e Seripando, l’arco trionfale sotto il quale furono accolti esprimeva ancora nella scritta il voto della concordia, ma era un desiderio oramai compresso dalla rassegnazione. C’era invece da salvare la Polonia, ove la nobiltà intaccava la giurisdizione episcopale e più urgentemente che mai bisognava provvedere alla Francia. Qui gli Ugonotti avevano fatto tali progressi che nel settembre 1561 la Corte aveva convocato a Poissy una «conferenza di religione» riuscita in realtà un vero Concilio nazionale. In nome dei 12 predicanti calvinisti presenti vi aveva parlato Teodoro Beza il quale in un discorso, da principio assai prudente, s’era lasciata sfuggire l’affermazione che «il Corpo di Cristo è lontano dal pane consacrato quanto il cielo dalla terra». A questa uscita blasfema il cardinal Tournon aveva gridato alla regina che presiedeva: «è possibile che V. M. tolleri simile bestemmia?». Ma Caterina era rimasta impassibile e machiavellica come sempre: indice oramai di una situazione catastrofica nella quale doveva fallire anche la diplomazia compiacente del legato Ippolito D’Este , arrivato in Francia con un treno di 400 cavalieri ed una propria cappella musicale, ma anche con alcuni dei migliori teologhi e canonisti di curia, fra i quali il Lainez : corte in verità simbolica per questo periodo di transizione, nel quale il fasto mondano della rinascenza cedeva solo stentatamente palmo a palmo di fronte all’incalzare della rinnovata austerità religiosa. La comparsa del Cardinale di Lorena Intanto il 18 gennaio 1562 era stato aperto il Concilio con 190 fra Cardinali e Vescovi, 4 Abati e 4 Generali degli Ordini, numero cospicuo se si ricorda che alla prima sessione sotto Paolo III i Padri intervenuti non toccavano la quarantina. Ma anche questa volta ahimé! I tedeschi mancavano, e rimaneva ancora aperta la pregiudiziale se codesta fosse una nuova indicazione o la continuazione del passato concilio, esigendo Cesare che fosse un’indizione nella speranza d’indurre i protestanti ad intervenire, mancando il pregiudizio dei decreti dottrinali già deliberati, volendo invece Filippo II che fosse continuazione per la ragione contraria. Ben presto alle primiere difficoltà si aggiunse nell’assemblea stessa il disaccordo sull’obbligo di residenza dei Vescovi, volendo gli uni che esso fosse di diritto divino, e vedendo gli altri in questa definizione il tentativo di intaccare l’episcopato universale del Papa. In tale questione erano divisi fra loro perfino i Cardinali legati. Per ordine del Papa si sospese allora il dibattito e si riprese la elaborazione dei decreti sull’Eucarestia e sulla Messa . Ma nella sessione autunnale la controversia riaffiorò durante la discussione sul Sacramento dell’Ordine. La situazione già lesa anche per un passo collettivo degli ambasciatori i quali chiedevano di partecipare all’elaborazione preliminare del programma di riforme, parve aggravarsi in seguito all’arrivo del Cardinale di Lorena con altri 12 prelati. Essi erano stati preceduti già nell’aprile del 1562 dai tre ambasciatori Lansac, Ferrier e Guy du Faur e da due altri Vescovi francesi. Carlo di Guisa, Cardinale di Lorena, Arcivescovo di Reims, non toccava ancora i 40 anni, ma aveva già una feconda esperienza negli affari ecclesiastici e civili ed era stato durante il governo di Francesco II e di sua nipote Maria il vero reggente di Francia. Dal punto di vista religioso giova ricordare che egli aveva difeso eloquentemente a Poissy l’ortodossia e che amministrava ineccepibilmente la sua Arcidiocesi. Avendo però cercato dei contatti con teologi protestanti tedeschi, probabilmente nella vana speranza di trovar fra costoro un appoggio contro i calvinisti che costituivano per lui il nemico numero uno a Roma non si era molto sicuri dei suoi sentimenti papali. Soprattutto era ambizioso, orgoglioso e di carattere instabile. Le sue doti e la sua posizione sociale gli permettevano di primeggiare, quasi come un patriarca della Chiesa francese, e per primeggiare lo si diceva disposto ad assumere qualsiasi atteggiamento. A Roma si diffidava anche perché nel suo seguito abbondavano i rappresentanti di quel gallicanismo teologico che già nel 1551 aveva portato la Francia sull’orlo dello scisma. Non c’era pericolo che a Trento si tentasse di costituire una maggioranza per imporre il principio che il Concilio stava sopra il Papa, e decretare, senza ed eventualmente contro il Papa, innovazioni radicali nella nomina dei Vescovi, nella costituzione del collegio cardinalizio e nella stessa elezione del Pontefice? In questo momento il Papa volle sentire l’opinione di Mons. Sebastiano Gualterio , Vescovo di Viterbo, già Nunzio in Francia e richiamato da poco, perché le sue idee e la sua tattica non armonizzavano con quelle del Cardinale legato Ippolito d’Este. Il parere del diplomatico, esteso in un ragionato promemoria, fu assai ottimista. Il Gualterio opina che il Cardinale di Lorena venga a Trento, spinto dalla situazione interna francese, e non crede che il Cardinale proporrà a Trento «quelle cose pazze di che sento dubitare, le quali, quando ben l’ottenesse, vorrei che mi si dicesse il frutto che apportariano al principe, al segno di Francia e alla casa sua, che si vede pur essere sostenuta solamente dalla parte cattolica». Del resto anche alla vigilia dell’assemblea di Poissy s’erano sparsi in suo riguardo timori simili, ma poi «con tutti i tuoni e baleni che uscivano bene spesso dalla sua bocca gli quali ci facevano star in timore di una gran tempesta, non fece però altro che compiacersi tutto il dì in arringare e disputare»; e sì che a Poissy avrebbe potuto influire molto di più che a Trento! Stabilito dunque che il Lorena non verrà a Trento con malanimo, il Gualterio consiglia però di trattarlo bene a sforzarsi di «mortificare una certa sua non morbidezza», forse «venuta in specie di sdegno», perché si vide trattato con poco riguardo dal Cardinal D’Este e perché ha sentito che il Papa si è spesso doluto di lui in pubblico e in privato. Si potrebbe infine, quando occorresse, far appello alla sua coscienza e chiedergli se non si debba ammettere per la verità che i disordini ecclesiastici in Francia son dovuti ai re «ch’han dato e danno oggi più che mai i vescovati (s’intende i beni temporali) non per provveder a populi, ma per ricompensar i servitii che gli son stati fatti da questo e da quel soldato». Missione Gualterio Il promemoria del Gualtiero piacque tanto che il suo autore venne subito incaricato di far bagagli per Trento, in missione, si direbbe oggi, ufficiosa e di collegamento, vuoi fra il Lorena e i Legati del Concilio, vuoi fra Trento e Roma. Da Trento il Gualtiero inviò al Cardinale nipote, fra il novembre 1562 e il luglio 1563, 93 rapporti, parte in cifra, parte in chiaro, documenti che non rimasero sconosciuti allo storico del Concilio Cardinale Pallavicino (Jedin, Der Quellenapparat der Konzilsgeschichte Pallavicinos, Rom 1940), ma che poi si credevano perduti e invece furono ritrovati dallo Jedin nell’archivio dell’Università Gregoriana e sono ora pubblicati integralmente nel volume che si occupa. Ad essi il valente studioso fa precedere un’introduzione magistrale che costituisce uno squarcio altamente drammatico della storia del Concilio. Il Cardinale Charles de Guise era stato accolto infatti a Trento con una brillante cavalcata e con tutti gli onori che spettavano alla sua dignità, alla sua posizione di gran signore e alla fama che lo precedeva. Il suo primo discorso nel Concilio (23 novembre 1562) nel quale aveva descritte le scissioni della Francia, lanciando nell’aula conciliare il suo «Fuimus Galli» e implorando un concorde lavoro per l’unità e per la riforma aveva ottenuto un successo formidabile. I riguardi che, su consiglio del Gualtiero, dimostravano per lui i Legati Gonzaga e Seripando, avevano contribuito assai a quella tal «mollificazione» di cui aveva parlato il Vescovo di Viterbo. Crisi del Concilio Ma quando nelle commissioni preparatorie il Lorena si vede respinta una formola transattiva sulla istituzione dei Vescovi e viene in urto col Legato Simonetta che rappresenta l’ala più intransigente, già spunta la minaccia del costituirsi di una opposizione ultramontana che abbraccia la maggioranza degli imperiali, dei francesi e degli spagnoli ai quali in un certa misura si accostano anche gli umanisti italiani. Il blocco si forma col programma: difesa dell’autorità episcopale, indipendenza del Concilio, riforma conciliare. Il 12 febbraio 1563 il Lorena conferisce con Ferdinando a Innsbruck e ne risultano le due famose lettere al Papa. La crisi sembra giungere al suo acme. In tale situazione convien dire che la morte in Trento, a breve distanza, dei due Cardinali Legati Gonzaga e Seripando si palesa un fatto provvidenziale, perché pone fine alla scarsa armonia regnante fra i Legati, la quale permetteva che accanto alla Direzione ufficiale del Concilio vi fosse quella che lo Jedin chiama «Nebenregierung der Zelanti» e dà modo a Pio IV di inviare a Trento a presiedere il Concilio l’uomo che per la sua larghezza di idee, la sua abilità e i suoi ottimi rapporti con l’Imperatore, era come destinato a superare trionfalmente la crisi; abbiamo nominato il Cardinale Morone . Questi, dopo essersi assicurate le spalle a Innsbruck ottenendo carta bianca dall’Imperatore – il nostro buon Morone farà un’ottima riforma aveva detto Ferdinando alla chiusura dei negoziati – seppe guadagnare anche il Lorena, sia facendo all’opposizione sostanziali concessioni riguardo alla riforma conciliare, sia chiamando il Lorena a far parte della direzione dei lavori. Del resto sul Cardinale francese faceva urgenza anche lo stato della sua patria, ove essendo caduto sotto le mura di Orléans il fratello Francesco, c’era più che mai bisogno dell’opera sua. Le fatiche di un diplomatico Che aveva fatto intanto a Trento, durante questi mesi, pieni di negoziati e di maneggi, il nostro Gualterio? I suoi rapporti ce lo fanno immaginare sempre in moto fra il palazzo Thun, casa Geremia e gli altri edifici della Rinascenza trentina, che ospitavano i Legati, gli ambasciatori e i personaggi conciliari più influenti, sempre brontolone e peiora ominans, sempre preoccupato che qualcuno non gli strappi la tela che sta intessendo a furia di pazienza, di tatto e di furberia. E giunta la sera, eccolo stendere i suoi rapporti che il segretario mette in cifra e che partono per Roma, per lo più colla posta ordinaria, il lunedì e il giovedì di ogni settimana. Le lettere indirizzate al Cardinale Borromeo, sono evidentemente destinate al Papa, che segue con estrema attenzione ogni mossa del Concilio sul quale naturalmente, per quanto riguarda la parte essenziale, egli viene informato dalle relazioni ufficiali dei Legati e da altri rapporti di Vescovi presenti e di particolare fiducia. Anche se possedessimo quindi le risposte e le istruzioni che da Roma venivano inviate al Gualterio a Trento, non avremmo luce che su di un particolare settore dell’attività conciliare, il settore diremo politico che però in questo periodo, per le ragioni che dicemmo, ebbe importanza notevole. Quello che stupisce leggendo i rapporti del Gualterio, è la franchezza con la quale questo diplomatico pontificio informa i suoi superiori. Si sapeva che Pio IV aveva grande fiducia nel Cardinale Simonetta, protettore di tutti i Vescovi cosiddetti «zelanti», che mandavano a Roma informazioni pessimistiche, eppure il Gualterio scrive in uno dei suoi rapporti: «piaccia a Dio di dare una volta fine a tante querele e che i nostri Vescovi si contentino di fare l’offitio, perché sono stati mandati quà e non quello de referendarii poco sinceri». E più fortemente ancora un’altra volta deplora di dover «vedere certi Vescovi senza giuditio essersi persuasi col mezzo di questo Concilio potersi far la strada ad ogni dignità e col voler fuor di tempo mostrarsi le colonne della Sede Apostolica mordeno hora questo et hora quel prelato, e ce moltiplicano ogni giorno senza proposito inimicitie e contradittioni». Né si trattiene dal riferire, ove occorra anche delle accuse che colpiscono l’amministrazione centrale della Chiesa. Così quando dice che il Lorena e tutti gli spagnuoli sono rimasti molto scandalizzati che «N. S. habbia dato al Vescovo d’Ossera in questo ultimo concistoro il sesto monastero in commenda et a Farnese il decimo regresso sopra vescovati» (pag. 163). Nel rapporto del 16 maggio 1563 poi colpisce addirittura la persona del destinatario, il Card. Borromeo, quando scrive: (il Lorena) «dette una gran rimenata a voialtri S. S.ri cardinali – diaconi che tenete chiesie, e non vi promovete». Il Borromeo infatti divenne prete il 17 luglio dello stesso anno, mentre in maggio già amministrava l’archidiocesi di Milano . Che più? Riportando a Roma le istruzioni del Cardinale Morone, il Gualterio scrive «che per l’amor de Dio S. S.tà tenghi la mano e non si lassi pregare a fare o admettere alcuna provisione de chiesie che possa portare scandalo nel Concilio». Un’altra caratteristica di questi rapporti appare invece inerente al vizio dei tempi ed è l’eccessiva fede nei piccoli mezzi del negoziato, della pratica e del maneggio. Il Gualterio spera sempre di superare difficoltà anche sostanziali «con un po’ di pratica» o con qualche «manifattura» com’egli suol dire e tra le «manifatture» non mancano nel caso dell’ambasciatore Ferrier i regali in scudi sonanti, metodo assai comune nei rapporti diplomatici d’allora, osserva il Pastor a proposito di qualche regalo del genere, distribuito dal Morone a Innsburck tra i consiglieri di Ferdinando. Il trionfo delle forze spirituali Il bello è che a furia di vantare la propria conoscenza degli uomini il volpone di Viterbo presenta al Papa l’ambasciatore Ferrier come «uno de rari suggetti e de più servitio che siano hoggi nella cristianità» e non s’accorge che nel cuore è un perfetto gallicano e prepara il suo passaggio al Calvinismo. Infine l’eccessivo realismo fa perdere al Gualterio la palma della vittoria la quale viene invece colta dal Morone che, più del Gualterio, aveva fede nelle forze spirituali nell’appello alla ragione e alla coscienza; e per lo Jedin non è dubbio che il Lorena venne guadagnato meno dagli accorgimenti consigliati dal Gualterio per accarezzare la sua ambizione, che dalle sue convinzioni religiose, dalla voce intima della sua ragione illuminata dalla fede, da quel senso unitario di fedeltà apostolica che le stesse miserie della discordia presente corroboravano in lui colla forza dell’istinto di conservazione. È noto che il Concilio di Trento si chiuse il 4 dicembre 1563, dopo che l’attività degli ultimi mesi era andata crescendo fino al punto che alle sedute non bastò la giornata intiera, ma vi dovette sopperire anche la notte. Il cardinal di Lorena ebbe ancora parecchie occasioni di sfoggiare la sua eloquenza; così quando portò all’alta assemblea l’adesione di Maria Stuarda, sua nipote, e descrisse la tragica situazione di questa regina, tollerante in mezzo a fanatici intolleranti. Volle anzi la Provvidenza che colui, del quale si era tanto temuto, fosse incaricato di proporre, secondo l’uso degli antichi Concili, le acclamationes al Papa, ai Sovrani, ai Vescovi «araldi della verità, Senato dell’ortodossia» e a proclamare il sacrosanto Concilio ecumenico di Trento; confessiamo la sua fede, osserviamo per sempre i suoi decreti!… Noi crediamo tutti così, noi pensiamo tutti lo stesso, noi sottoscriviamo tutti di comune accordo e comune affetto. Quest’è la fede di San Pietro e degli Apostoli! Quest’è la fede dei Padri!… Non senza commozione si esaminano ancor oggi nell’Archivio Segreto Pontificio le firme dei 255 padri che sanzionarono i deliberati della famosa assemblea: 6 Cardinali, 3 Patriarchi, 25 Arcivescovi, 168 Vescovi, 7 Abati, 39 procuratori d’assenti e 7 generali di Ordini; e che nomi, quali figure di primo piano nella storia della civiltà! Otto giorni dopo Pio IV affermava in Concistoro che «da 500 anni nessuna assemblea poteasi paragonare alla tridentina quanto a vantaggio per la Chiesa, a numero e dottrina dei suoi membri, per l’importanza e difficoltà delle questioni trattate». La posterità ha confermato questo giudizio e la libertà sapientemente concessa dai moderni pontefici all’esplorazione degli archivi, pur rivelando – come i rapporti del Gualterio – qualche ombra non ha diminuito il fulgore dell’opera meravigliosa. Certo i positivisti che pur riconoscendo il valore dell’assemblea, vi veggono quasi solo una nuova formulazione dello «Statuto fondamentale» e del «Regolamento sociale» della Chiesa, dimenticano che quella fu soprattutto un atto di volontà sul quale soffiò lo Spirito del Signore. I Padri ne avevano chiara coscienza, onde Mons. Ragazzoni nel discorso conclusivo incalzava: «per perfette che sieno le leggi, sono esse pur sempre una parola muta. Hanno forse servito al popolo ebreo le leggi uscite dalla bocca dello stesso Dio? Di qual utilità sono state pei Lacedemoni le leggi di Licurgo e per gli Ateniesi quelle di Solone? Hanno esse guarentito loro quelle libertà che dovevano ad essi assicurare?…». Importava dunque curarne l’applicazione e questa cura affaticherà la Chiesa per lunghi anni e oggi ancora appositi organi centrali creati dai Pontefici vigilano alla esecuzione dei decreti tridentini. E già dalle parole augurali e benedicenti rivolte al comitato conciliare dalla sacra memoria di Pio XI e da Sua Santità Pio XII è lecito dedurre che la commemorazione non dovrà essere solo una manifestazione celebrativa, ma anche una più intensa dimostrazione di vitalità religiosa, e un rinnovato e solenne atto di fede nella universalità della Chiesa apostolica romana. Dio solo sa se certi pressanti ed amorevoli inviti rimasti senza risposta a Trento non possano oggi trovare una considerazione più equa. Documenti 1933-1938 