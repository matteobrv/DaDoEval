Alcune riunioni tenute dai cattolici belgi in questa quindicina richiamano la nostra particolare attenzione. I dirigenti dell’Association catholique de la jeunesse belge (A.C.J.B.) hanno trattato in un congresso di studio della questione politica. La relazione sullo «Stato e la famiglia» conclude coll’affermare una «tesi di giusto mezzo fra lo Stato individualista e lo Stato totalitario»: la dottrina cattolica difende l’individuo contro lo Stato e lo Stato contro l’individuo. È in questa posizione intermediaria ch’essa s’incontra con la famiglia, «carrefour de la vie sociale où se forme l’individu et où se préforme l’état». Circa lo «Stato e la professione» il congresso si pronuncia per le professioni organizzate (corporazioni), ma salva la libertà sindacale. Circa le libertà costituzionali belghe il congresso le accetta e difende, ma insiste per una maggiore repressione legale degli attentati della stampa contro il buon costume ed il vincolo famigliare. Una discussione vivace si svolge sul tema «lo Stato e il cittadino». La Chiesa, dice il relatore, non si pronuncia né per il parlamentarismo né per l’autoritarismo. Ogni popolo apprezzerà il metodo di governo che più gli conviene… Certo è che i partiti in qualunque regione devono avere di mira il bene comune. «I partiti non possono degenerare in fazioni né sovrattutto armarsi allo scopo di far prevalere le loro idee colla forza. La loro azione deve sempre inspirarsi alla giustizia e alla carità». Il congresso, (in una seduta del quale il Nunzio portò i voti del Santo Padre), pur astenendosi dall’entrare nella politica attiva, fu tutto un’esaltazione delle dottrine politico-sociali inculcate dai pontefici negli ultimi tempi. «De quoi donc – conclude il relatore generale Hoyois , – les peuples s’enivraient-ils au siècle passé? Des prestiges de la liberté individuelle. Mais quelle est l’erreur contre laquelle l’Eglise s’est élevée alors avec le plus de fermeté? C’est l’abus de la liberté. Mais voici que l’Eglise, encore une fois, jette le cri d’alarme. Dignité de la personne humaine, limitation de la souveraineté publique, réserve inviolable de la liberté… Qui donc tient ce langage? Sinon les papes et les sociologues catholiques?…». La Chiesa prende dunque una posizione realistica e di equilibrio. Il problema politico, il problema dello Stato si ripresenta sempre sotto nuovi aspetti; le associazioni cattoliche non hanno come tali il compito di studiarne le pratiche e quotidiane realizzazioni, ma dalla dottrina e dalla vita cristiana esse attingono la virtù politica, cioè «quell’abitudine dell’intelligenza e quel senso pratico che rende il loro passo sicuro, in mezzo a tutti gli abissi». In appendice al congresso giovanile il noto sociologo Giorgio Legrand ha commemorato La Tour du Pin il cui anniversario veniva nello stesso giorno celebrato anche a Parigi, alla presenza del card. Verdier . Strane vicende della fama! Pochi anni fa, quand’egli morì, pochi si ricordarono dell’antico collaboratore dell’«Association catholique», rimasto quasi sempre nell’ombra, mentre il suo commilitone Alberto de Mun, dopo il «ralliement» aveva emulato i successi parlamentari di Carlo Montalembert. Ora che il parlamentarismo è in crisi, sale in fama La Tour du Pin, tenace assertore del corporativismo e di quel complesso di riforme sociali, che Rerum Scriptor ha qui altra volta ampiamente illustrato! Queste cronache hanno segnalato a suo tempo il fatto sintomatico che l’organizzazione politica dei cattolici belgi (Fédération des Associations et des Cercles catholiques)aveva deciso nel suo congresso di Dinant (settembre 1933) di costituire tre commissioni per studiare la riforma del regime assegnando all’una la trasformazione delle assemblee locali, all’altra le innovazioni amministrative ed alla terza la riforma parlamentare propriamente detta. Ora quest’ultima presentò le sue conclusioni ad un nuovo congresso, convocato a Bruxelles il 15 e il 16 aprile. Che cosa propone la commissione? La creazione, accanto al Parlamento di un Consiglio di Stato, composto di magistrati e tecnici della legislazione, il quale dovrà essere consultato su tutti i disegni di legge che il governo intende presentare alle Camere; la riduzione dell’attività parlamentare a due sessioni annuali ordinarie di tre mesi ciascuna, dedicate in particolare ai bilanci; la riforma elettorale col voto alle donne e col suffragio famigliare, cioè con un voto in più al padre di famiglia. La rappresentanza degl’interessi, sviluppando l’istituto già esistente nel senato belga della cooptazione. I deputati eletti coopterebbero i rappresentanti degl’interessi corporativi, le attuali commissioni paritetiche, sviluppate ulteriormente, presenterebbero i candidati. Il rinforzamento del potere esecutivo, concedendo al re nel suo Consiglio il diritto di emanare decreti legge, che però entrerebbero in vigore soltanto dopo che fossero stati deposti per un mese innanzi alle Camere. Ciò mirerebbe ad assicurare i bilanci anche contro un’eventuale ostruzione parlamentare. L’istituzione d’una suprema corte di giustizia, per combattere gli eventuali abusi del potere esecutivo rinforzato. Forse si attendeva qualche cosa di più rivoluzionario, si è chiesto concludendo il relatore Nothomb . Ma le proposte rappresentano un minimo che potrà venire ulteriormente sviluppato. Comunque bisogna avvertire che – nello spirito del congresso di Dinant – esse devono tendere «a mantenere e rinforzare il sistema rappresentativo, la sovranità del Parlamento e del suffragio universale». «Il sistema proposto organizza l’adattamento della vecchia macchina parlamentare alla rapidità degli avvenimenti e alla moltiplicazione delle funzioni statali». «Il faut être modeste quand on parie des réformes corporatives!», esclama il Nothomb, prevenendo le obiezioni dei corporativisti in voga. E difatti la modestia non è fuor di luogo; ché in un’altra riunione, tenuta simultaneamente a Bruxelles – Le congrès annuel de la Fédération des patrons catholiques – i risultati d’un’inchiesta sullo stato presente dell’organizzazione professionale dimostrano che gli esistenti «conseils de l’industrie et du travail» e le «commissions paritaires» funzionano raramente e male. Prima di parlare di rappresentanze corporative bisogna creare una legislazione corporativa, che dia agli organismi una vita nuova, disse il p. Rutten , intervenendo col peso della sua autorità nella discussione di questo terzo congresso. Questa legislazione però dovrà ben essere cauta e limitata, se anche i corporativisti cattolici, per i quali parlò al congresso patronale per il presidente dei sindacati cristiani, Pauwels, si dichiarano contro un «état corporatif dans lequel les organismes économiques seraient confondus aves les organismes politiques» e reclamano la libertà dei sindacati «au sein de la profession organisée!» La relazione sul congresso delle organizzazioni giovanili popolari della Spagna, tenuto all’Escurial, è piena di interesse. Questi giovani che rappresentano l’avanguardia bersaglieresca del partito di Gil Robles, l’«Acción Popular», hanno già avuto durante le lotte civili del solo 1933 tredici morti. Furono commemorati all’inizio del congresso con un rito cristiano che ha delle risonanze fasciste. Alla citazione dei nomi i 30 mila congressisti rispondevano «Presente y adelante» e poi l’immenso coro preceduto da chi presiedeva recitava il «Padre Nostro!». Lo scopo dei giovani, disse il loro capo, senor Valiente, è quello di coltivare e formare nel loro spirito «lo Stato ideale» a cui devono tendere gli sforzi di tutti gli spagnuoli; i deputati del partito invece devono lavorare nello «Stato possibile», come si presenta nell’attuale situazione politica. Come dev’essere lo Stato ideale, lo «Estado nuevo»? Il lavoro non è facile, perché bisogna delineare un «poder fuerte, que respete la personalidad individual»; e non si risolve quindi col copiare un esempio straniero. «Cerchiamo un potere forte, autoritario, ma che tenga conto della volontà degli spagnuoli e dello spirito che faceva loro dire ai loro re: Nos, que valemos tanto como vos y todos juntos mas que vos». Segue la discussione la quale non si fa su lunghe relazioni, ma su parole d’ordine lanciate con laconici commenti. Creare circoli di studio per rielaborare il pensiero dei grandi pensatori nazionali, come Balmes e Menéndez Pelayo . Affermare lo spirito di disciplina nazionale contro il virus separatista, combattere la legislazione settaria, occuparsi dell’educazione fisica però «con primacia, de la religiosa y moral», specializzarsi nei vari problemi politici, organizzare la mobilitazione civile contro gli scioperi politici, nominando delle commissioni tecniche per il pane, per la luce, per il gaz, per i trasporti… Caddero in questa discussione parole di sfiducia nel Parlamento, contrarie anche al sistema «centralista absurdo parlamentario y mentiroso», ma si cercherebbero invano quelle espressioni allarmanti, che potevano servire di pretesto ai sindacalisti per scatenare a Madrid l’ennesimo sciopero generale. Gil Robles in un’intervista concessa prima del congresso al Temps aveva negato di voler costituire una milizia. L’Action populaire – aveva concluso – «n’admet pas la tactique de la violence, autant par conviction doctrinale que par la conviction de l’inefficacité d’une telle politique dans la pratique. Placé sur le terrain légal, ce parti est certain de conquérir le pouvoir par le chemin de la démocratie». Certamente – egli aveva aggiunto – bisognerà sostituire al sistema attuale il sistema delle due camere, una delle quali conterrà anche la rappresentanza delle corporazioni e dei municipi; ma che cosa in tutto questo poteva allarmare sinceramente i socialisti? La verità è che il colpo di mano, i metodi della violenza armata, il terrorismo della piazza s’invocano e si praticano proprio dalle sinistre. Pochi giorni prima Largo Caballero aveva chiuso il «Congreso de Iuventudes socialistas» con queste parole: «Esa conquista del Poder la realizaremos con las milicias socialistas organizadas militarmente». Lo stesso borghese expresidente del consiglio Azaña lanciò la settimana scorsa nella arroventata assemblea della «sinistra repubblicana» questo grave invito: «Non è ora di perdersi in chiacchiere, non ho da dire che “una sola palabra: revolución”». Qual meraviglia se il Robles, che a Madrid aveva il giorno prima veduto morire un altro dei suoi giovani studenti, colpito presso la sede del Debate, abbia esclamato all’Escuriale: Se scenderanno nelle piazze, ci saremo anche noi per difenderci? Certo i cattolici di ogni gruppo fanno ogni sforzo per assicurare una evoluzione pacifica e risanatrice. Ce ne fornisce un’altra prova il discorso eminentemente politico tenuto domenica nel teatro Victoria dal leader agrario Antonio Royo Villanova . Esso fu una applicazione del celebre detto di Emilio Castelar : «in Spagna non è possibile che una monarchia democratica o una repubblica conservatrice». Facendo appello ai monarchici perché volessero appoggiare la repubblica, il Villanova affermò che se si rendesse impossibile la repubblica conservatrice verrebbe il fascismo o l’anarchismo e nessuno dei due sarebbe monarchico. Se re Alfonso lo credesse necessario per salvare la repubblica conservatrice, rinuncerebbe certo alla corona. «La dottrina cattolica è che si possono prescrivere i diritti di un re alla Corona, ma non quelli di un popolo alla sua tranquillità». L’oratore si applica infine a dimostrare che il programma della «républica conservadora» si concilia benissimo collo statuto proclamato il 14 aprile dal governo provvisorio della repubblica e al quale avevano pur aderito tutti i repubblicani da Azaña a Caballero e propone che l’attuale parlamento stia assieme fino al 1936, per poter poi a maggioranza semplice riformare la costituzione, liberandola dalle incrostazioni settarie, create durante il biennio Azaña. Che il 6 febbraio rappresenti una vera frattura nella vita politica francese, basterebbe a dimostrarlo la polemica svoltasi fra cattolici nella Vie Intellectuelle: gli uni, quasi solleciti di rivendicare al cattolicismo non le dimostrazioni della piazza, ma il sano fermento di moralità che le aveva causate; gli altri tendono piuttosto a far credito al governo allora in carica che dichiarava di aver dovuto difendere la legalità e simpatizzare colle preoccupazioni delle organizzazioni operaie. Del dibattito riteniamo qui soltanto la conclusione nella quale tutti sono d’accordo e che fu espressa da F. Mauriac , quando nel periodico Sept fece voti che «toutes les forces sociales du catholicisme doivent s’employer au service de la classe prolétarienne». 