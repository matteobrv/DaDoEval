Padre Miguel Bullrich Cantilo S.J. pubblica nella Restauración Social di Buenos Aires un notevole articolo su «La organisación profesional y las formas de gobierno». Egli affronta diffusamente le seguenti questioni: 1) Qual è la vera essenza del corporativismo cristiano? 2) Qual è il regime o la forma di governo più adatta per il suo sviluppo e la sua vita? 3) Vi è antitesi fra un sano corporativismo e la democrazia? Secondo l’autore che studia le tre questioni fondandosi sulle encicliche pontificie e sugli autori più reputati della scuola cristiana, la funzione essenziale della corporazione è di essere una società intermedia e mediatrice fra le imprese particolari e lo Stato. Per esercitare questa sua funzione l’autorità professionale deve essere autonoma, durevole e propria della professione. I quattro principi fondamentali del corporativismo cristiano sono: a) Il principio della sussidiarietà, secondo il quale si deve lasciar fare all’individuo quello che può fare da sé, alle associazioni minori quello che possono fare coi propri mezzi, alle corporazioni ciò che individui e associazioni minori non possono fare e finalmente allo Stato ciò che l’individuo e le altre organizzazioni intermedie non possono realizzare. b) Il principio della struttura organica della società: la società civile non si compone soltanto di individui isolati ma anche di associazioni o organi intermedi, come i municipi e le provincie (se si tien conto del luogo ove vivono) e gli ordini o le corporazioni, se si tien conto della professione che esercitano. Lo Stato non si rivolge direttametne agli individui, ma è una società di società. c) Il principio dell’autonomia e cooperazione delle corporazioni entro la società civile, di maniera che ne risulti piena libertà per la loro creazione e sviluppo, la loro vita e i loro diritti propri, scartando per conseguenza ogni monopolio statale: allo Stato però compete vigilanza e controllo, perché le norme e le attività della corporazione rimangano subordinate al bene comune generale. Poiché, come è noto, la Quadragesimo anno nulla dice dell’organizzazione politica, anzi afferma che la Chiesa rimane neutra in confronto ai regimi politici, la questione del governo sotto il quale il corporativismo si sviluppa non è di per sé essenziale per i principi cristiani. d) Il principio della universalità. Un sano corporativismo deve comprendere nel suo seno tutte le attività umane, tranne quelle che sono di competenza della Chiesa. L’autore si domanda a questo punto quale sia il regime più atto allo sviluppo del corporativismo cristiano e risponde colla formula di Linseman: «la maggior libertà possibile dentro i limiti di una vita morale». Questi limiti tolgono ogni pericolo alla parola libertà. La corporazione cristiana può limitare le stesse libertà individuali di diritto naturale quando lo esige il bene comune; ma questo potere non è dittatoriale. Le correnti moderne tendono alla soppressione della persona umana. La filosofia cattolica sociale si oppone a tale concetto. Un sano reggimento corporativo è un regime del giusto mezzo. Si può anche ricordare la formula di Guglielmo Schwer : «di libertà più che possibile, di autorità lo strettamente necessario; di società più che possibile, di Stato il puramente necessario». L’ordine corporativo è dunque secondo il Linseman un ordine di libertà e di bene comune. Il p. Cantilo afferma che un sano corporativismo non può fiorire in un ambiente di centralismo statale, perché non vi operano né il principio di sussidiarietà né quello di autonomia e cooperazione. Le corporazioni in uno Stato megacorporativista, quale è quello concepito da Otmar Spann, sono organi statali o semplici inquadramenti. Può invece svilupparsi il corporativismo in uno Stato autoritario che, pur essendo una forma di governo antidemocratico, agisce entro le proprie competenze. In quanto alla democrazia, essa non è antitetica al corporativismo, purché non sia atomistica ma democrazia organica; sia che esistano ancora i partiti considerati come diceva Seipel nel suo commento alla Quadragesimo anno, come un surrogato transitorio e inevitabile fino a tanto che la società non sarà costituita organicamente, sia che il sistema rappresentativo utilizzi in una misura o nell’altra gli elementi corporativi esistenti. Esempio di questa collaborazione del corporativismo con la democrazia è la nuova Costituzione irlandese. Dice l’articolo VI di questo statuto «che il potere legislativo esecutivo e giudiziario viene da Dio per mezzo del popolo, al quale spetta il diritto di nominare i capi dello Stato e di decidere in ultima istanza su tutte le questioni di politica nazionale, secondo la necessità del bene comune». Ora in Irlanda accanto alla Camera dei deputati vi è un Senato i cui membri eleggibili sono nominati da alcuni gruppi corporativi. Questa base corporativa potrà estendersi a mano a mano colla creazione e col riconoscimento di altri gruppi. Tale sviluppo porta l’idea corporativa a promuovere una evoluzione profonda che trascende il campo economico per penetrare in quello politico. L’autore augura che l’Argentina per la sua maniera di essere e per il suo speciale cosmopolitismo trovi uno speciale corporativismo adatto al suo carattere e al suo statuto. L’ex premier belga Van Zeeland in un’intervista concessa ad un collaboratore dell’America espone le ragioni che hanno ispirato il suo rapporto sull’economia internazionale. Egli insiste perché anche gli Stati Uniti, benché siano il paese più attrezzato per un regime autarchico, si rendano consapevoli della necessità di sviluppare ulteriormente i loro rapporti economici con l’Europa. Ho già dimostrato, afferma Van Zeeland, che l’autarchia economica involve un aumento del costo reale della vita e quindi un peggioramento del tenore della vita della popolazione. La vita economica internazionale si fonda sugli scambi i quali continuano o si arrestano, a seconda che le due parti vi trovano o non vi trovano il loro profitto. Interrompere queste correnti artificialmente è privare il paese di tale profitto. Per ottenere il medesimo risultato converrà fare uno sforzo molto maggiore o piuttosto il risultato sarà minore, qualunque sia lo sforzo. La depressione negli Stati Uniti dimostra che nemmeno essi sono sfuggiti all’interdipendenza economica. Senza dubbio, ha aggiunto il Van Zeeland rispondendo ad un’altra domanda, la cooperazione economica suppone la soluzione di alcune questioni politiche, ma non bisogna dimenticare che l’avvicinamento economico a sua volta produrrebbe un accostamento anche sul terreno politico. «Vorrei che diceste ai lettori dell’America che noi cattolici, secondo la mia opinione, nel mondo odierno abbiamo da compiere una grande funzione, che corrisponde ad una grande responsabilità. Noi siamo in grado di avere un panorama completo dei diritti e dei bisogni dell’individuo e delle esigenze della comunità. Noi abbiamo la chiara e vera dottrina della Chiesa che ci guida e ci fa maestri degli altri. Oggidì come non mai nella nostra storia, l’insegnamento della Chiesa nelle questioni sociali risulta evidente per tutti. Le encicliche sociali sono le migliori guide sulla via su cui il mondo cammina. Ma a noi incombe la responsabilità di far sì che queste dottrine sociali siano applicate nella pratica. È solo così facendo che potremo aiutare l’umanità a vivere meglio e a distribuire più giustamente le risorse di cui dispone. Lasciatemi anche ricordare che è impossibile arrivare a soluzioni complete dei problemi del mondo senza una base solida di principi spirituali. Dobbiamo fare quanto sta in noi per diffondere la convinzione che l’interesse egoistico, tanto personale che nazionale, non può essere una ragione per intaccare i diritti degli altri. Diffondendo idee così fatte e dando l’esempio della loro applicazione, noi cattolici possiamo promuovere e servire nobilmente la causa della pace». Marcel Duchemin in uno studio recente su Chateaubriand et la politique consulaire , esamina l’interdipendenza che esiste fra la composizione e la comparsa del Genio del cristianesimo e il momento politico che consigliava al Buonaparte a rialzare gli altari che la rivoluzione aveva abbattuto. Interprete realista e opportunista di questo momento politico è il Fontanes il quale scriveva di sua mano a Luciano Buonaparte: «Dopo un esercito vittorioso, io non conosco migliore alleato di coloro che dirigono le coscienze in nome di Dio …; i conquistatori abili non si sono mai guastati coi sacerdoti; li si può tenere in freno e contemporaneamente servirsene. La è questa, checché si dica, una buona filosofia». Il Fontanes che in confronto di Chateaubriand non si esprimeva certo così cinicamente, fu il suo consigliere nel momento più critico della sua evoluzione. Nel 1800 quando il poeta rientra in Francia, Fontanes è direttore del Mercure nel quale già combatte gli ultimi sopravvissuti fra i filosofi_del ‘700. A Chateaubriand egli dice: «Voi potete mettervi alla testa del secolo che monta, oppure vi trascinerete alla coda di quello che se ne va». Fu lui che consigliò i tempi e diresse la regia per la comparsa del Genio del cristianesimo. Questo uscì quattro giorni appena prima del Te Deum che il Primo Console fece cantare a Notre Dame il 24 germinale dell’anno 10 per celebrare la conclusione del concordato, mentre il Moniteur della stessa data inseriva nel medesimo numero la proclamazione di Buonaparte sul valore della religione e un articolo del Fontanes sul libro del suo amico. Come si sa, il successo dell’opera fu molto vivo. Il libro era dedicato al «Primo Console Buonaparte», anzi in alcuni rari esemplari di un’edizione soppressa si leggeva «al Primo Console il generale Buonaparte»: la piccola omissione venne desiderata dallo stesso Napoleone. Tutto sembrava preparare una collaborazione tra il poeta della restaurazione cristiana e il restauratore dell’ordine e della gloria francese. Ma è noto che la fucilazione del duca d’Enghien provocò in Chateaubriand una insurrezione morale e fece di lui un nemico accanito dell’imperatore. Le ulteriori edizioni del Genio del cristianesimo non portano più la dedica al Buonaparte, né gli accenni ammirativi della prefazione. René Martial nella sua opera Race, hérédité, folie , recente studio di antroposociologia, sostiene che dopo tante mescolanze avvenute in Europa non si può più parlare di razze nel pieno senso della parola, ma piuttosto di razze-risultati. Egli pensa però che non è indifferente tra quali stirpi avvenga l’innesto e dice che, come per guarire un soggetto A non vi si può trasfondere tutte le specie di sangue indifferentemente, ma si sceglie un dato tipo, a scanso di aggravare invece che di guarire il malato, così anche i matrimoni con diversa nazionalità dovrebbero venire diretti piuttosto verso un dato paese che verso un altro. Egli consiglia tutto un sistema particolare nella politica di immigrazione sia per la scelta delle famiglie, sia per i mezzi per renderle francesi. Fra i decreti del ministero Daladier merita rilievo un tentativo di favorire la vita in campagna dei pensionati. Versando degli importi annui che variano da 100 a 1000 franchi alla Cassa Nazionale del Credito Agricolo, importi che vengono capitalizzati dalla Cassa e dallo Stato a tassi progressivi dal 7 al 10%, i funzionari dello Stato o in genere degli enti pubblici potranno acquistare nei comuni rurali casa e campicello il giorno in cui si ritireranno dal servizio. È questa una disposizione che entra nel programma antiurbanista dei cristianosociali francesi; un piccolo inizio d’una politica che dovrebbe essere condotta con tenacia ed ampiezza di mezzi. Conviene registrare queste parole del socialista Spaak dal banco del presidente dei ministri: «Vi è un divorzio fra la opinione parlamentare e l’opinione pubblica. Il pubblico non si interessa dei nostri ludi e non ammira lo spettacolo che talvolta gli offriamo. Ma c’è anche della gente che sfrutta le nostre colpe e ne fa capo d’accusa contro il regime. Se non fossi riuscito a costituire il governo in un tempo record, avremmo avuto una crisi che avrebbe gravato sul regime. Non ho agito per disprezzo di partiti, ma perché bisognava agire così. Intendo ritornare alla verità costituzionale. Niente democrazia autoritaria, ma una democrazia ove ciascuno prende le responsabilità che gli toccano. Noi cerchiamo troppo a sommegere ministri e deputati. Questa non è una democrazia, ma una sua caricatura. In democrazia i capi eletti devono avere il coraggio di agire e tocca agli elettori d’approvare o di condannare». Padre Coughlin nella sua Social Justice trova che il programma del nuovo partito progressivo nazionale tentato dal La Follette contiene molti punti di giustizia sociale reclamata dal suo movimento e ritiene che il tentativo servirà almeno ad intaccare la maggioranza di Roosevelt e forse, coll’appoggio di Fiorello La Guardia , a mettere le mani sulla «macchina repubblicana». Conosco un filosofo che ha l’abitudine di prender nota in un suo curioso quadernetto delle profezie fatte dai grandi uomini che governarono o governano il mondo. Questa collezione – mi dice – non diminuisce né accresce la fama dei sullodati grandi uomini. S. Ambrogio non è meno grande, perché pochi anni prima dell’invasione di Alarico , dissertò sull’eternità dell’impero romano. Machiavelli non è meno geniale, perché preannunziò che nei prossimi secoli la potenza dominante in Italia sarebbe la Svizzera. Durante la guerra europea si predisse che il militarismo «made in Germany» non sarebbe più ricomparso nei paesi europei … Il quadernetto tuttavia può servire per meditare sul corto antivedere umano, sulla complessità delle cause che influiscono sulla vita degl’individui e dei popoli, sul mistero di questa mano provvidenziale che, valendosi delle opere umane, ma anche della cooperazione di altri elementi sottratti alle umane volontà, dirige la storia del mondo. Un biografo di mons. Seipel , racconta che l’ex cancelliere, alla vigilia della sua morte, dopo aver ricevuto Dollfuss che gli riferiva sul buon esito della conferenza di Losanna , dicesse alla infermiera che lo curava: «Suor Clemenza, il mondo torna a guarire!» Fu la sua ultima gioia, scrive il biografo, che pochi periodi più sotto descrive la morte del grande uomo di Stato. In una seconda edizione il biografo potrà aggiungere: «Morendo, Seipel si sottrasse a una delusione di più. Il mondo non è guarito; né il mondo dei 5 continenti, né il piccolo mondo austriaco, per il quale egli tanto aveva operato e sofferto e del quale aveva sperato fino all’ultimo momento d’essere riuscito a garantire le basi economico-sociali e la direttiva cristiana». Nessuno, nemmeno nelle ore più lucide, può squarciare il velo dell’avvenire. Le elezioni municipali in Cecoslovacchia hanno ingrossato i partiti a base nazionalista, quali sono per i tedeschi il «partito dei Sudeti» e per i cechi il partito socialista nazionale di Benes: entrambi riassorbono parte degli elettori comunisti. Fra i tedeschi scompare anche il partito cristiano-sociale, il quale, richiamandosi agli avvenimenti austriaci, si è sciolto invitando i propri elettori a fondersi col partito di Henlein; fra i cechi invece il partito populista, a base cristiana, ha segnato notevoli progressi. Piuttosto indebolito risulta infine il gruppo slovacco autonomista di mons. Hlinka , mentre è in aumento la coalizione slovacca, il cui campione è l’attuale premier Hodza . 