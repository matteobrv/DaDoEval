Un collaboratore da Liegi della Liberté di Friburgo, deplorando la caduta del ministero Van Zeeland, dice che sventuratamente fra chi cospirò a provocarla non mancò un buon gruppo di cattolici. Eppure, egli dice, il loro dovere politico era chiaro. Mettendo a profitto la politica dell’Unione nazionale diretta da Van Zeeland, i cattolici avrebbero dovuto utilizzare il prezioso intervallo che la Provvidenza loro accordava per rimettersi dalla sconfitta del 1936 che altrimenti poteva essere mortale. Tenendosi lontani tanto dal conservatorismo borghese come dal democratismo rivoluzionario e avendo la fortuna di avere fra loro rappresentanti di tutte le classi e l’appoggio degli intellettuali che provengono dall’università di Lovanio, essi avrebbero dovuto non soltanto elaborare un programma, come venne fatto, ma sovrattutto marciare sopra una comune direttrice; ed è ciò che purtroppo non si fece. «In se stessa la politica è la più grande delle cose, perché è la serva del bene comune e la guardiana dell’ordine. Nel Belgio i nostri vescovi hanno espressamente voluto che essa fosse il baluardo della Chiesa. Su questo baluardo non dovrebbero esserci che dei cavalieri e menti irradianti l’intelligenza cattolica. Si è buoni cittadini quando si è buoni cattolici, disse alcun giorni fa Pio XI all’elemosiniere capo dell’esercito belga. Viceversa si è cattivi cittadini, in una maniera o nell’altra, quando si è cattivi cattolici anche se si mena vanto del cattolicismo. Il corrispondente afferma che il cupido spirito di classe (e vi è uno spirito di classe e una lotta di classe che provengono dall’alto come dal basso della società) prevale vergognosamente sullo spirito delle encicliche pontificali». Sulla crisi violenta scoppiata in seno alla Lega dei diritti dell’uomo a Parigi in seguito alle dimissioni di sette membri del comitato centrale, i giornali portano commenti significativi. I dimissionari rimproverano all’attuale direzione di aver tradito i principi della giustizia lasciando senza protesta gli orrori della cruenta repressione russa e d’altro canto di aver tradito gli interessi della verità e della pace non opponendosi alle menzogne colle quali gli staliniani hanno cercato di trascinare la Francia nella guerra di Spagna. E sta bene, i dimissionari hanno pienamente ragione. Ma ne hanno ben più di quello che non dicano essi stessi. Perché la Lega dei diritti dell’uomo non s’è ricordata delle dottrine umanitarie alle quali si ispira, quando migliaia e migliaia di sacerdoti e di credenti venivano sgozzati dalla canaglia anarchica spagnola? Non erano uomini queste migliaia di vittime e non avevano essi diritto all’esistenza e alla libera manifestazione delle proprie convinzioni? Ma uno dei dimissionari a proposito delle riunioni del comitato centrale della Lega scrive: «Gli spiriti liberi vi rimangono ogni volta soffocati dalla coalizione degli spiriti servi che sono o uomini politici che non pensano che alla loro greppia elettorale o giornalisti sovradecorati, il cui occhiello attesta la loro dipendenza servile di fronte ai governanti o infine amici o difensori di queste due categorie, difensori talvolta onesti ma ingannati e ingannatori». Per iniziativa di un gruppo destrista il 27 e il 28 di questo mese si avrà nella Svizzera un referendum sulla questione se si debba proibire o meno la massoneria. L’episcopato svizzero pubblica a proposito un comunicato nel quale dice che i vescovi non sono stati consultati sull’opportunità di indire il referendum né hanno avuto coi promotori alcun contatto. «La Chiesa cattolica ha detto chiaramente per bocca dei papi come essa giudichi la massoneria internazionale ed ha proibito ai propri fedeli in maniera rigorosissima di parteciparvi. D’altro canto anche nel caso presente i vescovi svizzeri rimangono conseguenti all’atteggiamento sempre assunto e si mantengono al di fuori delle lotte politiche. Carattere politico infatti ha anzitutto la presente iniziativa. Ciò si deduce dalle persone che l’hanno promossa e che non sono cattolici ma anche dagli effetti che essa ha già avuto. Per queste ragioni i vescovi svizzeri si astengono da qualunque presa di posizione ufficiale». Dalle tragiche avventure del colonnello La Rocque, organizzatore delle Croci di fuoco ed ora capo del Partito sociale francese , e del processo di Marsiglia vogliamo ritenere solo quello che può essere di pubblico ammaestramento. L’ex presidente del consiglio Andrea Tardieu, chiamato a testimoniare, ha deposto: «Il colonnello La Rocque mi ha chiesto di appoggiarlo finanziariamente sia per intensificare il reclutamento delle Croci di fuoco, sia per lanciare il movimento dei volontari nazionali. In quel momento, fece rilevare l’ex ministro, c’erano nelle piazze tentativi di disordine e talvolta mi toccava lottare contro forti dimostrazioni comuniste nelle vie di Parigi. Allora pensai che sarebbe interessante aiutare ed organizzare forze dell’ordine contro le forze del disordine». Tardieu aggiunse di aver dato a La Rocque delle forti somme durante diciotto mesi, prima come presidente del consiglio, poi per delega del ministro Laval. «Durante 18 mesi il colonnello si mostrò “buon servitore”. Nell’aprile 1931 a Tolosa egli avrebbe dovuto fare una operazione per nostro conto; ma essa non riuscì tanto bene cosicché mi scrisse per dirmi che la prossima volta si farà meglio. Infatti, continua sarcasticamente il Tardieu, nell’ottobre 1931 alla stazione Saint Lazare si fece veramente meglio e devo dire che il signor Pietro Laval fu magnificamente acclamato … Altra volta – ecco il giudizio conclusivo del Tardieu – il colonnello poté giovare per un’opera corretta ed utile, specie contro il comunismo, ma ora non lo stimo più e lo credo pericoloso per le idee che egli rappresenta». Si sa che queste «operazioni» dell’anticomunismo squadrista sollevarono in Francia un’enorme reazione che ebbe per conseguenza di portare al governo il Fronte popolare e di ridare ai socialisti più largo respiro e un influsso aumentato sulla politica del paese. Il male che tali operazioni produssero o facilitarono è ben maggiore del vantaggio o delle soddisfazioni che poterono procurarsi gli uomini di Stato, contrastando in quel modo ai sovversivi il dominio della piazza. I governi che non difendono l’ordine colle proprie forze aprono la via al disordine. L’Action des Jeunes Catholiques pour la Paix o la K.J.V.A., iniziali dello stesso titolo in fiammingo, società che ha sede in Belgio, ad Anversa, ed in Olanda, a Hilversum, ha indetto, a cominciare dal giorno dell’armistizio, undici novembre, una settimana di preghiere per la pace stabilendo per ogni giorno le intenzioni della preghiera. Essa ha invitato il mondo a pregare per la pace per gli individui colla totale sommissione a Dio; la pace nelle famiglie colla restaurazione della vera fedeltà e della carità cristiana; la pace nello Stato con giusti rapporti tra l’autorità e i soggetti; la pace nelle chiese colla conversione di tutti alla vera luce di Cristo; la pace nella società con equi rapporti fra padroni ed operai. Durante i due ultimi giorni le intenzioni erano: per il disarmo nazionale ed internazionale, con l’abolizione della coscrizione militare, secondo il consiglio di Benedetto XV; per la pace tra le nazioni nel rispetto dei diritti di tutti i popoli. E infine un’intenzione speciale era congiunta alla seguente preghiera: «Signore, illuminate i capi responsabili, affinché non facciano perire la civiltà cristiana col sangue e col fuoco. E possano rapidamente finire i massacri di fratelli in Spagna e in Estremo Oriente». Un accordo tra l’arcivescovo cardinale di Vienna , il ministro dell’istruzione , il segretario del Fronte patriottico e il capo della «Federazione della gioventù statale» stabilisce per il territorio dell’arcidiocesi le misure organizzative necessarie ed i termini della procedura perché in tutti i gradi, dalle organizzazioni locali a quelle distrettuali e fino alle regionali, la Gioventù cattolica abbia piena parità di trattamento colla Gioventù patriottica, la quale, com’è noto, è l’organizzazione giovanile ufficiale dello Stato. In base a tale accordo, i membri della Gioventù cattolica vengono considerati contemporaneamente anche membri della Gioventù patriottica e ne ricevono la tessera, ma la riceveranno attraverso le federazioni diocesane, con esclusione di contatto locale e propagandistico. La Gioventù cattolica continua la sua attività completamente autonoma; solo che per i compiti comuni di indole patriottica e premilitare in ogni grado dell’organizzazione si costituiscono direzioni paritetiche con due rappresentanti dei cattolici e due dei patriottici. Si ritiene che questo metodo il quale garantisce da una parte la piena attuazione del Concordato e dall’altra l’unità in ciò che può interessare lo Stato, venga a mano a mano applicato a tutte le altre diocesi. Il 6 e 7 novembre ebbe luogo a Vienna un convegno di dirigenti del movimento operaio cristiano. L’on. Kunschak poté constatare che contro i timori che si potevano nutrire dapprincipio, l’unicità dei sindacati non aveva ristretto l’attività delle organizzazioni professionali cristiane, le quali lasciate invece libere dalla legge di provvedere a tutte le funzioni sociali che non fossero quelle di carattere strettamente sindacale, poterono dedicarsi con maggiore impegno a opere di cultura, di previdenza sociale, di formazione e divertimento, aumentando considerevolmente il numero dei propri aderenti e conservando vivi in esse le tradizioni cristiano-sociali e il fermento che da esse si può ricavare per ispirare le pubbliche riforme. «Non è molto tempo, scrive alla Reichpost un corrispondente dall’Aja, che in Olanda si poté parlare di un pericolo nazional-socialista. L’ing. Mussert aveva svolto una propaganda intensa che aveva suscitato grandi entusiasmi e non piccoli allarmi. Nel 1935 i nazional-socialisti olandesi conquistarono di colpo nelle elezioni parlamentari l’8% dei voti. Ma i concetti anticristiani che si erano infiltrati nel programma destarono subito le preoccupazioni dell’episcopato il quale minacciò il rifiuto dei sacramenti a tutti coloro che abbracciassero gli errori religiosi del nazional-socialismo. Seguì una condanna simile delle Chiese protestanti. Poi il governo applicò con rigore la legge contro le uniformi militari, proibì ai funzionari pubblici di appartenere al partito e licenziò quelli che non si piegavano. L’effetto fu che nelle recenti elezioni i voti nazisti scesero al 4%. Ora si annunzia una serie di secessioni nel campo dei nazional-socialisti. Il fondatore ing. Mussert, che aveva certo ottime intenzioni e si è anche sacrificato per i suoi ideali, si vede ora ridotto a poche migliaia di aderenti. Un popolo, dice il corrispondente della Reichpost, che non ebbe né una pace imposta né un’inflazione rovinosa, né conobbe la miseria né la fame, non è preparato ad accogliere l’ideologia nazista, tanto più che da una parte il sentimento profondamente religioso degli olandesi e dall’altra le loro tendenze individualiste li rendono refrattari ad ogni movimento totalitario. L’atteggiamento energico dell’episcopato e la resistenza risoluta del partito cattolico protessero la frazione cattolica contro le nuove suggestioni . Anche la politica saggia del presidente del consiglio Colijn seppe togliere di mano i pretesti ai nazionalisti coi suoi energici provvedimenti economici nazionali e militari». Commovente è la lettera che l’arcivescovo di Friburgo, Groeber , dirige ai suoi diocesani in occasione del 40° di sacerdozio. Gettando uno sguardo retrospettivo sulla sua vita egli ricorda la sua opera patriottica durante la guerra quando era parroco del duomo di Costanza. Allora egli aveva organizzato un’azione di soccorso per inviare i figli di combattenti e gli orfani di guerra nella Svizzera ospitale, ove, in grazia delle sue buone relazioni, ottenne per loro soccorsi e conforti. Centinaia di treni passarono il confine per quest’opera eminentemente cristiana e eminentemente nazionale. «È lecito, esclama l’arcivescovo, che un uomo di tale passato venga oggi insultato come nemico della patria o addirittura come traditore del popolo? Ove erano, io chiedo, durante la guerra e nel dopo guerra molti di coloro che oggi possono impunentemente attaccarci e rubarci il nostro onore di tedeschi?». La lettera ricorda poi l’attività del clero contro il minacciato dilagare del comunismo. «Noi sacerdoti cattolici lottammo allora come nessun altro contro l’invadente e violento comunismo e non ci meravigliammo che i capi della progettata rivoluzione avessero messo anche me nella lista degli ostaggi e dei proscritti. Se allora in quel tempo vulcanico si fosse levata contro di noi l’accusa di trattare segretamente con gli assassini di Mosca, chi l’avesse fatto, avrebbe ottenuto un successo di ilarità. La verità è che allora dovemmo porre a guardia delle nostre canoniche degli amici dalle larghe spalle per non essere attaccati dai comunisti durante la notte o nella nebbia». A questo punto l’arcivescovo Groeber definisce i suoi cinque anni di episcopato in Friburgo un vero calvario. «Lo confesso apertamente, i cinque anni passati furono i più gravi della mia vita … e tuttavia mi attendono cose ancor più gravi e forse gravissime. La mèta dei nostri avversari culturali si rivela sempre più chiara e sempre più minacciosa. Essi non ne fanno segreto ed io ben so ove in tale lotta è il mio posto. Noi cattolici siamo disposti a dare allo Stato ed al popolo ciò che allo Stato ed al popolo appartiene, ma anche a Dio ed alla nostra Chiesa ciò che loro dobbiamo … Il presente è incomparabilmente difficile, ma anche incomparabilmente grande, poiché si lotta per la rinascita del nostro popolo e del nostro Stato all’onore ed alla grandezza contro i nemici di ogni cultura, per la vera fede contro i nemici della cultura cristiana … Meglio lottare che fare una pace vile tradendo le proprie convinzioni. La lotta sveglia i dormenti e i sonnolenti e rivela la nostra forza personale e l’inesauribile energia della nostra convinzione cristiana. La lotta unisce e smaschera i vigliacchi e gli ipocriti e separa i parassiti dai soldati eroici. Avvenga quello che vuol avvenire, io non cerco riconoscimenti terreni. Chi mi giudica è il Signore. E se taluni mi misconoscono o m’odiano o m’insultano, che importa, il mio divino duce e Signore lo fu incomparabilmente di più di me! Io prego di rimanere io stesso fedele e di vedermi circondato da sacerdoti irremovibilmente fedeli e da diocesani pieni di carattere e saldi come mura e torri, quando i lupi irromperanno nel nostro gregge». In un recente volume di scritti giuridici pubblicati dall’università cattolica del S. Cuore in onore del prof. Giovanni Vacchelli anche i profani leggeranno con interesse un saggio dell’ex presidente del consiglio V. Emanuele Orlando sul «processo del Kaiser». Vi è mirabilmente descritta la psicologia di guerra che portò gli Alleati, per iniziativa degl’inglesi, a chiedere il processo contro il Kaiser, come vi è delineato con chiarezza il fallimento della relativa parte del trattato, fallimento dovuto non solo ad impossibilità procedurali, ma ad un’impossibilità morale intrinseca. E l’Orlando conclude che «l’esasperante moltiplicazione di clausole aventi verso la Germania una portata interna e quindi limitatrice della sovranità di essa fu uno dei peggiori difetti del trattato … La sovranità ripugna ad ogni limitazione … Essendo io ministro dei culti fra il 1908 e il 1909 fui visitato da un eminente giurista ed uomo politico, noto per la sua grande intimità colla Santa Sede, il quale fatta una generica allusione al doloroso contrasto che divideva allora lo Stato e la Chiesa, manifestò l’augurio che tale stato di cose cessasse» al quale augurio si associò anche l’Orlando. E poi l’interlocutore gli chiese se ritenesse un mezzo adatto alla conciliazione che l’Italia riconoscesse un valore internazionale alle garanzie che si contenevano nella legge del 1871. «Non esitai un momento ed anzi con concitazione risposi: Se Dio mi facesse incorrere nella suprema sciagura di rappresentare il mio Paese dopo una guerra perduta e fossi costretto a subire la legge del vincitore, e questi mi lasciasse la scelta tra rinunziare a un territorio o accettare un controllo internazionale, preferirei la rinunzia”. Per gli Stati come per gl’individui non vi è una via di mezzo: se non si è liberi, si è servi». 