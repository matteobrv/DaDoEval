A chiusura delle sue celebrazioni cinquantenarie la Confederazione francese dei sindacati cristiani ha organizzato un pellegrinaggio a Roma. Il S. Padre ricevendo i pellegrini, che portavano due bandiere benedette da Leone XIII ai tempi del conte De Mun , espresse tutta la sua paterna ammirazione per l’attività svolta dai «lavoratori cristiani» nei vari sindacati durante cinquanta anni di vita sociale e colse l’occasione, rispondendo al loro indirizzo, di toccare alcuni argomenti dottrinali. Li riassume in francese, come furono detti, l’Osservatore Romano. «L’Eglise professe et enseigne une doctrine qui marque les justes rapports entre collectivité et individu. Certainement (c’est l’évidence même), du fait des nécessités de la vie, de la naissance à sa mort, l’individu a besoin de la collectivité: pour vivre, pour développer sa vie. Mais il n’est pas vrai que la collectivité soit elle même une personne, une personne indépendante, parlant en son propre nom. Non, la science comme l’ignorance, la science comme la vertu, sont le propre de l’individu. Aussi quand on parie de l’âme de la collectivité, c’est une manière de dire, qui a bien son fondement dans la réalité, mais qui demeure une abstraction. Et la collectivité ne peut exercer aucune fonction personnelle, qu’à travers les individus qui la composent: c’est l’évidence, mais une évidence qui, de nos jours, n’est plus reconnue dans bien des milieux. On dit trop, un peu partout, d’une façon ou de l’autre – et on s’est habitué à entendre dire – que tout appartient à l’Etat, rien à l’individu. Oh! chers fils, quelle fausseté dans cette expression; elle va d’abord contre les faits, car si l’individu est réellement dépendant à ce point de la société, la société d’autre part ne serait rien sans les individus, sinon une pure abstraction. Mais il y a des arrière-pensées bien graves; et ceux qui disent: tout à la collectivité, disent aussi que la collectivité est quelque chose de divin; et alors voici l’individu divinisé, mais d’un façon nouvelle; c’est une espèce de panthéisme social. Voilà, chers fils, la leçon que le catéchisme élémentaire nous enseigne. C’est l’ennemi de l’homme qui a dit: eritis sicut dii. Vous savez tout ce que cette phrase voulait dire, et comment elle s’est traduite dans la tragédie des siècles qui se sont succédés sur la pauvre humanité pécheresse. Ainsi on dit un peu partout: tout doit être à l’Etat; et voici l’Etat totalitaire, comme on le nomme: rien sans l’Etat, tout à l’Etat. Mais il y a là une fausseté si évidente, qu’il est étonnant que des hommes, par ailleurs sérieux et doués de talents, la disent et l’enseignent aux foules. Car comment l’Etat pourrait-il être vraiment totalitaire, donner tout à l’individu et tout lui demander; comment pourrait-il tout donner à l’individu pour sa perfection intérieure – car il s’agit de chrétiens – pour la sanctification et la glorification des âmes? Dès lors combien de choses échappent aux possibilité de l’Etat, dans la vie présente, et en vue de la vie future, éternelle!» . Il S. Padre ha poi raccomandato la carità cristiana, tanto necessaria in tempi in cui sembra che l’uomo sia diventato «homini lupus» e quando s’inasprisce la lotta di classe. Ha esortato infine anche i sindacati cristiani ad essere forze ausiliari dell’Azione Cattolica. Intorno all’Azione Cattolica il S. Padre si espresse anche in un’altra udienza ricevendo alcuni gruppi dell’Azione Cattolica Italiana. «L’augusto pontefice – riferiva l’Osservatore Romano – sperava fermamente, ed esortava tutti i figliuoli suoi a sperare, che l’Azione Cattolica debba essere da tutti riconosciuta ed apprezzata per quello che è, vale a dire la stessa vita della Chiesa. Egli quindi ritiene e spera che mai più abbiano a rinnovarsi quelle tempestose burrasche che tanto hanno afflitto il suo cuore di padre, talché egli ebbe a chiedersi se dei figli suoi volevano proprio ucciderlo o, quanto meno, attristargli mortalmente gli ultimi anni di vita. No: questo i figli suoi non vorranno né faranno; e pertanto egli guarda all’avvenire con piena fiducia; la sua voce è stata accolta e raccolta; delle assicurazioni gli sono state date; Egli ha fede in queste promesse, e spera quindi che non si vorrà mai più circondare di sospetti e di diffidenze l’Azione Cattolica. Pertanto esorta tutti a pregare, giacché non si stancherà mai di dire che tutto, anche la perseveranza nel bene, dipende dalla grazia del Signore, quella grazia per ottenere la quale la preghiera è il mezzo sovrano». Paolo Monelli scrive da Burgos al suo giornale: «Anche le monache partecipano alla guerra nella Spagna nazionale, anche le monache. Vi partecipano, anzitutto, pregando il buon Dio per la vittoria della croce contro la falce e il martello, vi partecipano lavorando a preparar maglie, calzini, passamontagna per i soldati e facendo, poverette, tutto quello che forze, mezzi e regola consentono. Quando poi non possono fare di più, offrono la loro casa, non tutta, naturalmente, ma buona parte di essa, ritirandosi a vivere in poco spazio, pigiate pigiate come rondinelle nel nido. Nei piani rimasti sgombri vengono allogati uffici militari e civili, opere assistenziali, cliniche, prigioni perfino, che riempiono i sacri recinti di una vita assolutamente imprevista. Così è avvenuto un po’ dappertutto, così è avvenuto anche a Burgos, dove, al primo piano di un grande monastero che sorge al di là del fiume si è installata la “Sección feminina de Falange tradicionalista y de la J.O.N.S.”, la direzione nazionale, per intenderci, della Falange femminile». Partecipare alla guerra colle preghiere e coi ferri da maglia! Sarebbe questa forse la partecipazione di cui i rossi fanno carico ai religiosi? Nella Settimana sociale dei cattolici polacchi celebrata a Katowice, monsignor Kaczynski , il brillante direttore dell’agenzia «Kap», ha parlato sul modo di creare una solida opinione pubblica cattolica in Polonia. Si tratta cioè di unire su un programma di azione cattolica, che escluda la politica contingente, tutti i giornali (e sono una settantina!) che pur appartenendo a vari partiti politici (conservatori, cristiano-democratici, governativi e dell’opposizione) vogliono difendere i principi fondamentali del cattolicismo e gl’interessi e la libertà della Chiesa. Questo fronte unico dovrebbe costituirsi specialmente nelle questioni fondamentali (matrimoniale, scolastica, ecc.). Per far ciò, la «Kap» sotto la direzione della commissione stampa della conferenza episcopale, convoca a degli scambi d’idee anche la stampa politica che non si può classificare come stampa di Azione Cattolica, ma che nelle sue direttive essenziali accetta di difendere i principi della Chiesa. Al congresso dell’insegnamento cattolico in Francia l’on. Le Cour Grandmaison ha affermato: Tutti cominciano a comprendere che ciò che si affronta in Europa non sono semplicemente delle diverse teorie politiche, ma che la forza dello hitlerismo consiste nel suo contenuto dottrinale, nella sua mistica, nella sua concezione dell’uomo e del numero, che per milioni di uomini è quasi una religione. Ora la mistica, argomenta il Grandmaison, non si abbatte a colpi di cannone. Bisogna opporvi altre dottrine, altre concezioni, le quali non si possono ricavare che da una rinascita del cristianesimo. Per questo in Francia bisogna dare appoggio alla scuola cattolica. «Noi non vogliamo creare nuove divisioni, incalza nello stesso congresso il card. Gérlier , ma ci rivolgiamo lealmente a coloro che, pure lealmente, come voglio credere, fanno di continuo appello all’appoggio delle forze spirituali e domandiamo loro se non credano veramente che la scuola cristiana sia uno dei focolai essenziali di queste forze spirituali, ch’essi riconoscono indispensabili alla sicurezza e all’onore della patria … Senza abbandonare rivendicazioni sulle quali né la Chiesa né i suoi figli possono transigere e senza voler mai dare a tali rivendicazioni (ora meno che mai) un carattere settario, noi invochiamo di tutto cuore l’ora, in cui con uno sforzo reciproco di comprensione e di fraternità, il problema scolastico verrà infine risolto secondo lealtà e giustizia!». In un’intervista con un corrispondente dell’Epoque il card. Gomá y Tomás , primate di Spagna, ha detto: «Come spagnolo non posso essere che riconoscente a tutti coloro che hanno aiutato la Spagna cattolica a respingere l’assalto del marxismo. Ma per quanto riguarda la dottrina nazista propriamente detta, io non posso che formulare la mia condanna ed averne paura. Qualche timido tentativo di propaganda è stato fatto dai nazisti presso certi spagnoli che soggiornavano nel Reich, ma il successo è stato mediocre. Il sollevamento nazionale è accompagnato da una tale ripresa di spirito religioso che il momento è proprio male scelto per parlare agli spagnoli di divinizzazione dello Stato. I nostri giornali si astengono dal tenere i lettori informati sulla persecuzione in Germania. Tuttavia il mondo religioso e in generale gli ambienti colti non ignorano nulla di quanto avviene. La rivista Razón y Fé ha pubblicato non appena le è stato possibile, l’Enciclica Mit Brennender Sorge, ed anche l’Epoque è letta nella Spagna. «Non abbiate per questo alcun timore, ha concluso il cardinale; la Spagna di domani sarà una Spagna cattolica, senza riserve d’alcun genere. Certo che noi dovremo lavorare molto. Gli studi ed il reclutamento sacerdotale hanno bisogno di essere riformati, ma tutto ciò verrà compiuto a suo tempo e luogo» . L’aspra attualità del conflitto politico ha fatto passare quasi inosservato il discorso pronunciato durante il congresso di Norimberga dal Führer intorno all’arte e alla cultura. Merita di venir registrato qui quanto egli disse circa la mistica e il culto: «Il nazionalsocialismo è una fredda dottrina realistica di nozioni rigorosamente scientifiche. Schiudendo il cuore del nostro popolo a questa dottrina, noi non desideriamo di riempirlo di un misticismo, che è lontano dagli scopi e dalla meta della nostra dottrina. Anzitutto il nazionalsocialismo è nella sua organizzazione un movimento popolare, ma per nessun conto un movimento culturale. I metodi tradizionali per illuminare e afferrare il nostro popolo sono risultati dall’esperienza e corrispondono a criteri di praticità; essi diventano ora un costume, ma non hanno niente da fare con metodi o forme di manifestazioni, derivanti da altri punti di vista e che finora hanno rivendicato per sé il termine di “culto”. Il nazionalsocialismo non è un movimento di culto, ma solamente una dottrina politico-popolare derivata da nozioni razziste. Essa non ha il senso del culto mistico, ma la cura e la direzione del popolo com’è determinato dal sangue; perciò noi non abbiamo edifici per il culto, ma piazze per riunirsi a marciare, non delubri, ma arene sportive … Non bisogna tollerare che nel nostro movimento s’infiltrino degli occultisti e dei mistici speculatori dell’al di là. Essi non sono nazionalsocialisti, ma qualche cos’altro, che non ha da fare con noi. In cima al nostro programma non sta l’immaginare misterioso, ma il chiaro riconoscere e l’aperta professione. È già un pericolo il fare una proposta per un qualche luogo di culto, perché ne deriva poi la necessità di inventare poi delle cerimonie di culto o azioni di culto. Per le opere di culto sono competenti le Chiese … Il culto del nazionalsocialismo è solo la cura della natura e di ciò che Iddio ha voluto. La nostra umiltà consiste nel piegarsi incondizionatamente innanzi alle leggi divine dell’essere, che a noi uomini si manifestano, e nel rispettarle. La nostra preghiera è: valido adempimento dei doveri che ci derivano. Ma per opere di culto, non siamo competenti noi, ma le Chiese! E se qualcuno volesse far credere che i nostri compiti non gli bastano, dovrà portare le prove che Iddio vuole servirsi di lui, per fare meglio…». È difficile afferrare in pieno tutto il significato di questo brano inserito in un discorso, dedicato principalmente alle manifestazioni e alle tendenze dell’arte nuova in Germania. Tuttavia è lecito forse affermare che il Führer ha voluto distinguere le sue responsabilità da quelle tendenze nebulose che vogliono costruire in Germania una nuova religione tedesca con una relativa liturgia? Le manifestazioni del culto spettano alle Chiese, non allo Stato nazista! Questa recisa denegazione dovrebbe metter fuori dal nazismo tutti gli pseudoprofeti alla Ludendorff Hauer, ecc. Se ciò è confortevole, sventuratamente niente nel discorso smentisce il Rosenberg che fu ancora sempre l’oratore principale di questa sezione culturale nello stesso congresso, e niente è stato detto per modificare il mito del sangue il quale rimane la base eterodossa dell’ideologia nazionalsocialista. Una nuova pastorale dei vescovi bavaresi c’informa che la lotta contro le scuole confessionali continua, tendendo oramai allo sterminio. «L’allontanamento degli insegnanti religiosi dalle scuole – dice la pastorale – costituisce una delle più dure prove e persecuzioni, che oggidì subisce la Chiesa in Germania; di mese in mese progredisce con spaventoso crescendo la soppressione della scuola cattolica e poco manca ancora alla sua totale eliminazione. In centoventisei comuni delle circoscrizioni statali della Baviera è stata revocata, nel periodo dal sedici agosto al primo settembre, alle congregazioni religiose la facoltà di insegnare nelle scuole elementari. Di conseguenza sono state private dei mezzi di sussistenza altre 367 suore insegnanti. Nel corso di un anno e mezzo, cioè dal primo gennaio 1937 in poi, sono state espulse in questo modo dalle scuole pubbliche più di 1200 suore insegnanti. A questo numero va aggiunto quello delle suore, che di mese in mese vengono cacciate dagli asili e dai giardini infantili, come pure dalle scuole industriali, domestiche e di cucito, dove finora si educavano le future spose e madri alla loro nobile missione. Oltre queste scuole rette da religiose, ma dipendenti dagli enti pubblici, a Pasqua, per ordine del ministro dell’istruzione, è stata disposta l’immediata, rispettivamente graduale, chiusura di ben 84 scuole conventuali, di 64 educandati femminili e di 20 collegi maschili, tutti di congregazioni religiose». I vescovi dopo aver protestato, ricordando anche le precise garanzie del Concordato, chiudono colla preghiera: «Signore Iddio, noi ti preghiamo di accogliere la nostra patria sotto la tua perpetua protezione e di illuminare il suo capo colla luce della tua sapienza». Come abbiamo già riferito, la guerra scolastica è vivissima anche nella vecchia Austria. Qui celebra i suoi fasti la equivoca applicazione del «Date a Cesare quel ch’è di Cesare, ecc.», che il Bürckel al momento della annessione vantò come suo tranquillante programma. Com’egli lo interpreti nella pratica s’incaricò di spiegare il Bürckel stesso in un suo discorso recente. «La scuola – egli disse – è dello Stato. E se oggi si contesta il nostro diritto sulla scuola, noi rispondiamo che abbiamo da provvedere alla continuità della nostra nazione su questa terra. Ciò risulta possibile solo se la nazione ci viene affidata tutta intiera e in modo particolare la gioventù. La scuola appartiene allo Stato che porta la responsabilità del proprio avvenire. L’obbligo di tale responsabilità porta con sé l’esclusivo diritto di proprietà e il dovere di proprietà. Ciò non esclude che anche la Chiesa possa occuparsi della formazione religiosa dei giovani. Se la Chiesa vuole aiutare lo Stato, questo può esserne lieto, ma possessore è lo Stato e la Chiesa ausiliatrice. Su questa base, continua il Bürckel, nella Ostmark si potrà avere la pace. Purtroppo nel vecchio Reich alcuni connazionali sembrano sentire poco bisogno di tale pace … Ma noi siamo lieti che per l’opera della creazione sia competente solo il buon Dio, e che egli abbia rinunziato nella sua saggezza a creare una razza protestante o una razza cattolica e si sia compiaciuto invece di creare noi semplicemente come tedeschi. Una fede che si disgiunge da questi tedeschi è impresa blasfema, mentre una fede che serve questi tedeschi, è un servizio divino. Il tedesco non è creato per la fede, ma la fede ci è data, affinché serviamo l’opera della Creazione … Stato, partito e fede trovano il loro nesso armonico, quando professiamo senza riserve: per noi tedeschi il nostro popolo e la nostra Germania stanno sopra ogni cosa al mondo». Questo si legge in grassetto nella Reichspost del 1° settembre e tale è la dottrina del luogotenente del Führer nella vecchia cattolica Austria! 