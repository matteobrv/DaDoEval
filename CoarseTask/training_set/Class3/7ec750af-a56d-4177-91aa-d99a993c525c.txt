Non parlare in questa rubrica degli avvenimenti tedeschi è impossibile; ma parlare con serenità, con esattezza, con giustizia è altrettanto difficile. Il governo ha fatto sapere al pubblico di aver dovuto soffocare nel sangue un complotto contro il regime , ordito per compiere una seconda rivoluzione; e in un primo tempo, considerando il carattere pericolosissimo dell’impresa minacciata, il grave pericolo di una sommossa a fondo bolscevico, la depravazione personale di alcuni fra i colpiti , l’opinione pubblica mondiale si mostrò disposta a far credito ai comunicati ufficiali, in attesa di ulteriori spiegazioni e documentazioni. Ma queste chiarificazioni non sono ancora venute, e la postuma sanzione giuridica , formulata in una proclamazione ministeriale, non sostituisce la sanzione morale che la coscienza pubblica, e con essa la storia, insistentemente reclamano. L’opinione estera, specie quella anglosassone, che alla Germania non riesce mai indifferente, convincerà forse il ministero di propaganda tedesco a sollevare gli spessi veli che avvolgono la tragedia politica e a spiegare sopra tutto come e per quali ragioni perirono quegli uomini d’ordine che nessuna interessata calunnia ha osato classificare fra i cospiratori o fra i depravati. La coscienza cattolica è particolarmente commossa per le tragiche notizie, in parte confermate, in parte non smentite sulla sorte di un Klausener , capo dell’Azione Cattolica berlinese, di monsignor Muller, già presidente della giunta diocesana di Monaco, del convertito Gerlich , ben noto anche fuori della Germania, per le sue pubblicazioni su Teresa Neumann e di parecchi altri che non vogliamo nominare, perché preferiamo sperare ancora in qualche consolante rettifica. Comunque, il governo avrebbe tutto l’interesse a dimostrare che si è trattato di azioni non autorizzate, ma anzi deplorate e punite. Il semplice richiamo alla Rivoluzione e alla Ragione di stato non spiega e non giustifica nulla, poiché le azioni umane vanno soggette alle leggi della morale e alle sanzioni della giustizia, qualunque sia il loro fine e il loro carattere privato o pubblico. Frattanto, in mancanza di un giudizio meritorio, che gli organi più ottimisti e più scrupolosi vogliono ancora riservare, attendendo precisazioni e documenti si ebbe un’edificante discussione intorno ai metodi. La Reichspost ha protestato fieramente contro quei giornali bavaresi che volevano far dei confronti coi socialisti, impiccati nel febbraio a Vienna, durante la sommossa, dopo regolare giudizio statario; mentre dall’«Università per la storia medioevale» di Liverpool viene ricordato, di fronte ad un articolo del Times, che qualificava come «metodi medioevali» e come una «ricaduta nei tempi di Riccardo III» i fatti germanici del 30 giugno, che caratteristica del medio evo fu la riverenza per il diritto e per la legge e sua qualità essenziale la fede che i principi della giustizia e della carità cristiana si potessero e si dovessero applicare anche all’interesse pubblico e alla città; Riccardo III e la guerra delle rose appartengono già alla rinascenza. Per conto nostro ci limiteremo a dire che simili fatti vengono esaltati soltanto in epoche, nelle quali è andato perduto il giusto concetto della dignità e della personalità umana. Questo si fonda sulla fede nell’anima, immortale, sulla convinzione che ogni uomo è un microcosmo che incarna un particolare pensiero divino, una persona con una propria sfera di diritti e di doveri verso Iddio e di fronte agli altri uomini; diritti e doveri che non si limitano alla società civile e temporale, ma la superano. Noi siamo quindi nella logica più perfetta, quando auguriamo che il partito dominante in Germania tragga almeno dalle tragedie di questi giorni la conseguenza che una vera rinascita nazionale non è raggiungibile, se non la si fonda sull’educazione sinceramente religiosa. Sparta non si può fondare sulle rovine di Sodoma, fu scritto giustamente dopo la morte del Roehm. L’austerità della vita, lodevolmente inculcata da Hitler, non si può alimentare che della fede religiosa. La Gioventù cattolica va protetta e favorita, l’opera educativa e sociale della Chiesa dev’essere considerata come un contributo indispensabile per il risanamento morale e l’evoluzione intellettuale della nazione. Forse in questi giorni nei quali si scopre che dietro l’esaltate virtù civili e militari si può nascondere tanta corruzione del costume, torneranno nella dovuta considerazione le umili ma sode virtù del cristiano, che contribuisce ogni giorno colla probità del suo lavoro alla ricostruzione della patria. Forse l’antica e provata scala dei valori ritroverà la sua applicazione anche nella vita politica e nazionale del terzo Reich. Certo che la svolta, se mai, dovrà essere rapida e profonda. Dalla lotta contro la Chiesa cattolica si dovrà passare alla leale applicazione del concordato, dalle misure prese contro von Papen ed i suoi fidi, ultimi rappresentanti del collaborazionismo cattolico, converrà giungere al riconoscimento dell’Azione Cattolica, quale indispensabile e preziosa cooperazione della ricostruzione nazionale. La seconda rivoluzione è finita. Ma sulle frontiere della Germania vive ed agisce lo Schwarze Front di Otto Strasser , fratello di Gregorio , che ha dei tentacoli segreti fra gli squadristi di dentro e insiste ora più che mai sulla vera rivoluzione nazionale che deve passar oltre, «sommergendo l’episodio hitleriano». La rivoluzione è finita, ma fuori l’esistenza di due quotidiani tedeschi come Die deutsche Freiheit nella Saar e il Pariser Tageblatt a Parigi dimostrano che l’emigrazione tedesca è ancora vitale ed ha propaggini nell’interno senza dire che il Neuer Vorwärts di Praga diventato a sua volta propugnatore della rivoluzione totalitaria, propina il suo veleno nelle sue edizioni in miniatura che arrivano fin nelle più remote contrade della Germania. Non sarà ora di pensare, come diceva von Papen nel suo censurato discorso di Marburgo, «che nessun popolo può restare in uno stato rivoluzionario perpetuo, se vuol rimanere nella storia?». Non sarà ora di «organizzare un ordine politico-sociale definitivo, stabilendo nello Stato una giustizia imparziale per tutti?». È questa la via che prenderà il Führer sbarazzato ora dei più violenti Unterführer? Una fitta nuvolaglia di tali incognite e di siffatti interrogativi si addensa sull’orizzonte. Le previsioni non ci paiono così semplici, come alla stampa francese che si limita a predire il trionfo della Reichswehr. Una delle due commissioni parlamentari d’inchiesta, nominate dalla Camera francese in seguito alla crisi del febbraio, ha concluso i suoi lavori. Si tratta della commissione incaricata di inquisire sulle dimostrazioni sanguinose del 6 febbraio, che provocarono la caduta del secondo ministero Daladier. Per quattro mesi nelle colonne dei maggiori giornali comparve il resoconto stenografico d’innumerevoli sedute. Migliaia di testimoni, dal presidente del Consiglio all’ultima guardia municipale, dai consiglieri comunali di Parigi ai dimostranti di ogni categoria sfilarono innanzi ad una trentina di giudici parlamentari per deporre sui precedenti, sui moventi, sul corso, sulle conseguenze della dimostrazione, sulle tendenze e sull’organizzazione delle società che vi parteciparono. Maggioranza e minoranza fecero a gara per allargare ed approfondire quest’opera di analisi e di vivisezione dei fatti e delle ideologie che li ispirarono. Fu certo un grande esame di coscienza che diede occasione di riflettere e fu anche, almeno in un primo tempo, una ricerca spietata di tutte le responsabilità. In questo senso ed entro questi limiti si può affermare che l’inchiesta fece opera utile, sbarazzando il terreno da molte interpretazioni insostenibili e da molte esagerazioni partigiane. Chi però a questo genere di commissioni parlamentari avesse chiesto di più e avesse da esse aspettato una formula di accordo e di pacificazione, si troverebbe oggi ben deluso, giacché la commissione del 6 febbraio terminò il 5 giugno con una conclusione di maggioranza ed una di minoranza: conclusioni naturalmente contraddittorie su certi punti essenziali. La minoranza avrebbe voluto colpire le responsabilità più alte del presidente del consiglio Daladier e del ministro dell’interno Frot , ossia accertare le responsabilità politiche: responsabilità di aver eccitato l’indignazione popolare giustificandone la reazione; responsabilità poi di non aver voluto o saputo impedire la repressione cruenta. Ma la maggioranza, costituita da radicali, socialisti e qualche moderato ribatté che, accettando le proposte della minoranza, si sarebbe finito coll’approvare le dimostrazioni violente della piazza, l’incendio doloso del ministero della marina e le barricate. Dopo questa prima battuta in contraddittorio, la minoranza abbandonò la seduta. Dato che avrebbe potuto esprimere questo suo giudizio anche in un rapporto di minoranza, la sua partenza va probabilmente attribuita al suo desiderio di non pregiudicare il proprio atteggiamento di fronte ai suggerimenti e alle proposte profilattiche che la maggioranza intendeva sottoporre alla Camera e al governo. Queste proposte invitano il governo a modificare la legge sulle associazioni in modo da poter sciogliere gli organismi che provocassero delle dimostrazioni armate, a proibire le milizie private e le uniformi politiche e «à interdire organismes présentant un caractère auctoritaire par leur discipline, leur encadrement et le pouvoir absolu des chefs». Quali prospettive avranno tali suggerimenti? La risposta non è urgente, le Camere si riuniranno in autunno. Ma intanto bisogna concludere che la situazione psicologica delle masse francesi e, più di loro, della classe dirigente, non è ancora tranquillante. Nonostante il lavoro positivo prestato in quest’ultimo periodo dal parlamento – risanamento del bilancio, riforma fiscale, grande piano di lavori pubblici contro la disoccupazione, preparazione della riforma statale – l’irrequietudine permane. Politicamente i liberali del centro temono di ricadere – dopo la parentesi Doumergue – sotto il dominio del cartello. Contro tale deprecata eventualità non vedono altra difesa che nell’introduzione della proporzionale, la quale costringerebbe ciascun gruppo a far da solo e libererebbe i radicali e i socialisti dalla tentazione di coalizzarsi per i ballottaggi. La Camera si è rifiutata di votare già ora la riforma e, benché il rifiuto non sia dovuto al cartello, perché i socialisti votarono in favore, i proporzionalisti accusano l’attuale maggioranza di volersi opporre alla sincerità elettorale. Per una parte cospicua, dunque, della società politica francese la rappresentanza proporzionale, si presenta come un insostituibile strumento d’igiene elettorale. 