Un romanziere tedesco, ormai celebre, Enrico Mann , scriveva ancora nel dicembre del 1925 in un grande foglio liberale di Berlino: «In Berlino i teatri stanno vuoti, mentre un oratore ecclesiastico riempie sempre, pur che lo voglia, le sue sale. L’oratore in talare domina il suo pubblico più di qualsiasi attore drammatico. Egli rappresenta delle idee. Le sue mani costruiscono le idee sotto gli occhi del pubblico e le sue pupille sembrano proiettarle nello spazio. Il suo corpo sotto l’impulso del pensiero che lo domina, è come si movesse attorno agli uditori e li circuisse e li spingesse d’ogni parte verso l’uscita, che è la fede. Non l’hanno ancora raggiunta. Ma essi trattengono il respiro, e può essere che in questo raccoglimento che li soggioga, arrivino fino a lei». Si potrebbero citare a centinaia i giornali, per lo più protestanti o acattolici che prima o dopo il ’25 scrissero in un senso altrettanto ammirativo intorno a questo prete cattolico . E siccome la sua fama non è spenta, ma ingrandisce ogni giorno e il conferenziere s’avvia colle sue ultime pubblicazioni a diventare uno scrittore di un genere assai diverso dal tipo usuale dell’erudito tedesco, non sarà fuor di luogo di farlo conosce anche in Italia. Il «cappellano» – egli ama adornarsi di quest’epiteto modesto insieme e battagliero – Helmut Fahsel nacque a Kiel nel 1891 da genitori protestanti. Suo padre, pubblicista di grande talento e di chiara fama, gli venne a mancare già nel sesto anno di età, cosicché il piccolo Helmut venne allevato a Berlino – in casa di uno zio – assai ricco. Helmut non fu quello che si dice uno scolaro diligente; preso anzi dalla mania dei libri e dello sport, troncò a mezzo il ginnasio per entrare come volontario in una grande libreria. Fu qui che nacque e si sviluppò in lui una vera passione per le letterature antiche, per la greca soprattutto, tanto da indurlo ad apprendere il greco a perfezione. Accanto ad Epiteto e Marc’Aurelio incominciò a interessarsi anche del buddismo e, attraverso questo, di Schopenhauer. Un giorno gli capita in mano «la via più breve della perfezione» del gesuita spagnolo P. Nieremberg e d’allora in poi incomincia ad interessarsi della mistica cattolica, specie dei mistici tedeschi, come il Taulero e il Susone . In queste letture rimane colpito dal contrasto fra il pessimismo schopenhaueriano e l’attivismo ascetico dei mistici cattolici, contrasto che descriverà poi in un ciclo delle sue conferenze. È attraverso le citazioni dello stesso Nieremberg che impara a conoscere Tommaso d’Aquino, del quale lo attrae sovrattutto la fusione dell’ellenismo aristotelico colla mistica e coll’ascetica cristiana. Ed eccolo a studiare e far transeunti dalla Somma. A questo punto la sua conversione intellettuale è compiuta, ma la conversione del cuore s’era già iniziata colla sua prima conoscenza delle suore cattoliche, avuta durante un’operazione alla clinica. Quando scoppia la guerra europea, Helmut Fahsel ha già ripreso e compiuto il liceo e prima di partire per il campo, ha attuata anche formalmente la sua conversione al cattolicismo. Ma al fronte non rimane a lungo; in Ypres cade ammalato e quindi rimpatria. Ora può soddisfare a quello che frattanto è divenuto il suo voto: farsi prete cattolico. Ed eccolo inscritto alla Facoltà teologica d’Innsbruck e poi a quella di Breslavia, donde nel 1920 esce ordinato sacerdote. Dal 1920 al 1924 è cappellano in Neukölln, sobborgo di Berlino. È qui che comincia la sua carriera di conferenziere. Sono dapprima conferenze di carattere religioso e filosofico in piccoli ambienti cattolici, poi un ben riuscito contraddittorio con un comunista lo spinge sul proscenio dei grandi saloni. Il cappellano Fahsel parla nella «Filarmonica» di Berlino , e in ambienti consimili, ove spesso gli uditori sono in maggioranza acattolici. Una volta, per iniziativa di una società semita affronta il tema «religione e tolleranza»; un’altra volta fa una celebre discussione con un dotto miscredente: dalla quale nasce il suo libro «colloqui con un ateo». Oggetto delle conferenze alla Filarmonica sono la verità, la bellezza e la bontà del mondo delle idee. Ecco, per esempio, il ciclo dell’inverno 1926-27: «L’influsso dell’idea sugli uomini», «Platone e l’origine delle idee», «Kant e la critica della conoscenza», «Goethe e l’uomo faustico», «Matrimonio e amore», «Idea di Stato e concezione della vita», «Budda e Nirwana», «Legge naturale e moralità», «Arte e morale», «Genio e carattere». Il Fahsel parla liberamente su appunti in una forma scelta e con grande chiarezza ed eleganza di termini. Del suo metodo e dei suoi successi possiamo darci ragione leggendo le sue pubblicazioni, edite dall’Herder. Ai «colloqui con un ateo» abbiamo accennato più sopra. Un altro ciclo di conferenze è sintetizzato nel «superamento del pessimismo» (Herder 1925) , libro con evidenti riflessi autobiografici, che contrappone al sistema di Schopenhauer il pensiero della mistica e dell’ascetica cristiana, l’affermazione cioè della speranza e della vita attraverso la sofferenza e l’abnegazione. In modo mirabile, delicato e tuttavia esauriente, si occupa il Fahsel dell’amore e del problema sessuale in «Ehe, Liebe und Sexualproblem», pubblicato dall’Herder nel 1928 e giunto oramai a 14 mila copie . Nella prima parte si parla dell’eros dal punto di vista platonico, lumeggiando il famoso «Convito» del filosofo greco e passando da questo alla filosofia cristiana; la seconda tratta dell’eros nel matrimonio, nella generazione nella famiglia; la terza s’occupa del problema sessuale in genere, com’esso si presenta nella vita moderna, risalendo infine all’eros che aspira nell’unione mistica a Dio stesso. Negli ultimi tempi il Fahsel, alleggerito per consenso dei superiori obblighi fissi e giurisdizionali della cura d’anime, ha costituito a Berlino un «ufficio tomistico» col proposito di dedicare tutto al suo talento di conferenziere e di scrittore alla volgarizzazione del pensiero dell’Aquinate. Di questa serie di lavori è già uscita per cura del Fahsel la traduzione del commento di S. Tommaso alla lettera paolina ai Romani, ed altri volgarizzamenti sono in preparazione. 