Riunioni crepuscolari si possono definire quelle convocate in agosto dall’Internazionale socialista . Chi ha superato la sessantina ricorda ancora gli entusiasmi e i timori che divisero l’Europa, quando nel 1889, sotto l’irresistibile impulso del partito socialista germanico, si costituì nella capitale francese l’«Internazionale operaia socialista» . I tedeschi fornirono allora la dottrina scientifica e la pratica organizzativa, i francesi l’enfasi giacobina, gli emigrati delle autocrazie la loro inestinguibile sete rivoluzionaria. Da una parte sembrò allora che la creazione parigina si piazzasse nella corrente realista, perché escluse gli anarchici, e dall’altra che autorizzasse le più ardite speranze rivoluzionarie, perché non volle accogliere nel suo seno i labouristi inglesi. Vane demarcazioni! L’Internazionale – come i partiti ad essa affigliati – d’allora in poi soffrirà sempre dell’interna contraddizione che ancor la consuma e i dibattiti fra ortodossia marxista e revisionismo, intransigenza rivoluzionaria e possibilismo parlamentare, aspirazione alla dittatura e metodo democratico si ripeteranno in ogni congresso, senza concludere mai. Anche le ultime assise attestano che il male persiste e fa cancrena . Leone Blum v’invocò la ricostituzione dell’unità operaia, del fronte unico cioè col comunismo russo, essenzialmente antidemocratico e dittatoriale, mentre Renaudel perorò la difesa delle democrazie. Pietro Nenni vide nella disfatta del socialismo germanico una dimostrazione definitiva dell’infecondità del metodo e del programma democratico, mentre il cosiddetto gruppo neosocialista, nella Conferenza ed ai suoi margini, dallo stesso fatto derivò la necessità di appoggiare i governi di sinistra e Modigliani si levò ad abbracciare Déat che con più vigore aveva sostenuta questa tesi. Da una parte il danese Branting mise in guardia contro chi volesse abbattere le dittature esistenti per istaurarne un’altra, sia pure quella del proletariato, dall’altra l’austriaco Federico Adler affermò la necessità della ricostruzione sociale contro la dittatura hitleriana. L’ordine del giorno, affidato non a caso all’abilità stilistica di Otto Bauer , il teoreta di quell’austromarxismo che fu nel dopoguerra una miscela equamente dosata di democrazia parlamentare e di bolscevismo comunista, è una tortuosa giustapposizione dei due principi e dei due metodi in modo d’accontentare i moderati, senza urtare le opinioni estreme. Da una parte si riafferma la meta della statizzazione o collettivizzazione e si dichiara che alcuni fra i sistemi oggi vigenti vanno considerati come «fasi intermedie» dell’inevitabile evoluzione sociale; dall’altra si proclama che tali sistemi possono tramutarsi in servitù, quando non siano frenati dalle libertà individuali e sindacali. Per tali paesi si proclama che la dittatura dev’essere abbattuta colla rivoluzione popolare, la quale «une fois victorieuse, ne se bornera pas à la briser», ma stabilirà un nuovo ordine sociale. «Per i paesi invece, ove continua la democrazia, la classe operaia deve difendere con tutte le forze le libertà individuali e collettive, il suffragio universale e la libertà sindacale»: ecco la tendenza Renaudel; ma «la democrazia non può essere efficacemente difesa che nella misura in cui essa passerà dalla democrazia politica alla democrazia sociale»: ed ecco accontentato anche Leone Blum. Quest’altalena di direttive, che si riproduce quasi in ogni capoverso, non merita di venir registrata, se non per comprovare l’impossibilità per i socialisti di svincolarsi dal pregiudizio marxista che è il loro peccato originale. Federico Adler ha detto a Parigi che la socialdemocrazia germanica soccombette schiacciata tra la dottrina comunista e la dottrina democratica. Ciò è vero solo nel senso che i socialisti tedeschi nei momenti decisivi del dopoguerra sbarrarono la via al comunismo, fecero tirare sugli spartachiani, e convocarono la costituente democratica ; ma non seppero liberarsi dai pregiudizi dottrinali del marxismo né sollevarsi al di sopra del materialismo storico, da cui erano venuti, in modo che fra la socialdemocrazia e i partiti borghesi i quali collaborarono con essa per salvare il sistema rappresentativo dalla minaccia comunista, rimase sempre spalancato l’abisso che divideva le loro idee e i loro ideali e che li costringeva, anzi, nel vasto e complesso arringo della vita individuale e sociale, a combattersi senza tregua e senza possibilità di accomodamenti. Non si può invero negare che una qualche evoluzione non esistesse nel socialismo anche verso lo spiritualismo, ma fu moto troppo lento, incapace di scuotere la grave mora del passato. La socialdemocrazia germanica cadde quindi fra due diffidenze contraddittorie, la diffidenza dei rivoluzionari e la diffidenza dei democratici. I suoi adepti perdettero la fede: gli uni si rivolsero verso Mosca, gli altri si volsero a quel partito che si chiama pur esso «socialista» e «operaio» e mostrava di aver la volontà di agire e di fare sul serio la sua rivoluzione. Dalla risoluzione di Parigi si dovrebbe dedurre che i socialisti non sanno né apprendere né agire. Ma è lecito credere alle eccezioni? Il nuovo socialismo di Francia potrebbe recarci delle sorprese. Marquet , Déat, Renaudel parlano di autorità, d’ordine, di nazione, di dinamismo giovanile. Questo è un linguaggio veramente nuovo che travalica il socialismo tradizionale. I promotori del nuovo movimento hanno naturalmente cura di non perdere il contatto colla storia del socialismo; ma in realtà, se agiranno sul serio e vitalmente, il loro movimento non potrà costituire che un distacco dal materialismo storico, un accostarsi allo spiritualismo, un ridare valore alla personalità umana e alle sue idee e un ridurre a proporzioni più reali l’influsso delle condizioni economiche. Non vogliamo illuderci, Renaudel si dichiara scolaro di Jaurès e Jaurès più che una dottrina ebbe un temperamento e cercò invano per tutta la vita una sintesi «synthèse – scrive lo stesso Renaudel – que Jaurès cherchait si passionnément jusq’à déclarer que la conciliation hégélienne des contraires était la vraie source de vie et de réalité». Il socialismo in Europa visse come fede e come pensiero fino che mantennero il loro dominio nel mondo la dottrina e la fede nel progresso infinito dell’umanità. Il socialismo era pensato come l’ultima tappa di quest’evoluzione, ed avrebbe dovuto indurre alla giustizia sociale ed all’eguaglianza economica. Era insomma una teoria della prosperità e della distribuzione della ricchezza, che presupponeva un successo senza limiti della produzione. La crisi del dopoguerra spezzò invece la continuità del progresso, scosse la fede nell’evoluzione tecnica ed economica e disegnò tra le possibilità imminenti un formidabile regresso. Che attrazione poteva ora esercitare una dottrina distributiva, quando veniva meno la produzione e l’operaio rimaneva senza pane? Se l’economia tornava indietro, l’ultima tappa, il socialismo, veniva respinto nel regno dei fantasmi. Tutta la dottrina del materialismo storico e della lotta di classe era campata in aria. Ma questa sconfitta intellettuale si accompagnava ad una sconfitta economica. Le organizzazioni socialiste si dimostrarono incapaci di difendere gli operai dalle conseguenze della crisi. Economicamente parlando dunque, la prima causa del crollo socialista fu la disoccupazione. Politicamente, la causa principale fu la guerra. L’Internazionale, il socialismo in genere aveva esercitato un fascino così grande sulle menti, perché si presentava come una forza solidale contro la guerra. L’internazionale invece non solo non impedì la guerra, ma vi prese parte attivamente, gli uni contro gli altri. Come ripetere ora al popolo francese: Affidati a noi! se i socialisti germanici, vestito il grigio verde, invasero, come tutti gli altri, il suolo della patria e poi, nella pace, non seppero impedire l’avvento di chi si propone la rivincita? E in Germania non dovettero i socialisti sopportare l’accusa di essere stati impotenti ad ottenere dai governi francesi di sinistra, appoggiati dai socialisti, l’eguaglianza dei diritti? Il fallimento dell’Internazionale quindi continua anche nel periodo presente e benché il manifesto di Parigi rinnovi appelli e minacce per il caso di guerra, la fede non vuol più tornare. Guardiamoci tuttavia dal credere che, venuta meno la forza interiore del socialismo (o del marxismo, come si preferisce dire in Germania per acquisire la parola «socialismo» al movimento hitleriano) e crollati o indeboliti i partiti socialisti sotto i colpi abilmente assestati dal fascismo e dai movimenti affini, tutta una tendenza, tutta una teoria e tutta una pratica siano ingoiati per sempre dal baratro dei secoli. Non guardiamo ai partiti, né agli uomini; ma alle idee e alle cose e, considerandole nella loro oggettività facciamo astrazione dai nomi e dagli schemi tradizionali. Giudichiamo al lume dei principi immutabili della filosofia e sociologia cristiana, e cerchiamo di misurare fatti e movimenti sociali rispondendo a questi criteri: come e in quanto armonizzino col fine supremo dell’uomo; se il fatto o la dottrina rispettino e favoriscano la libera e responsabile attività della personalità umana; se corrispondano alle supreme leggi evangeliche della carità e della giustizia; se i rapporti fra individuo, famiglia, associazioni e Stato si accostino a quelli reclamati dal diritto naturale e indicati nelle encicliche sociali. Da cattedra augusta già è caduta la sentenza sul socialismo storico , quale ha dominato nel sec. XIX e nel primo quarto del XX. La stessa Quadragesimo anno c’insegnerà a giudicare anche delle tendenze neosocialiste, sia che si presentino sotto il nome antico, sia che vengano assimilate da altre ideologie . Infine il diminuito vigore del socialismo marxista non esonera i cattolici dall’insistere sul proprio pensiero sociale. La linfa vivificatrice che alimentò la resistenza del corpo sociale alla penetrazione socialista fu la religione, la quale, operando nelle organizzazioni o nelle coscienze individuali, le immunizzò contro l’epidemia o ne diminuì la virulenza. Così sarà anche per l’avvenire. Il patrimonio d’idee che fu proprio dei cattolici nell’epoca leoniana è un’eredità, a cui i giovani non possono senza danno rinunziare. 