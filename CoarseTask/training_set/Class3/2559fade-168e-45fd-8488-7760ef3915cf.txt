state approntate le bozze. Vide la luce, con alcune modifiche, solo in De Gasperi 1955, pp. 184-191. La presente versione è ricavata dalle bozze di stampa con correzioni autografe conservate presso l’AADG, IV, 2 . Si è ricordata altrove (I) la polemica intorno allo Stato, al medioevo e all’organizzazione corporativa, svoltasi tra il giovane Francesco Hitze, il quale aveva appena pubblicato il suo libro Capitale e lavoro e la riorganizzazione della società (1881) e il bar. Hertling, professore allora oramai noto di filosofia e di storia, ma anche già deputato; uomo cioè incline a giudicare dal punto di vista politico. Hertling aveva gettata una doccia fredda sull’entusiasmo corporativista del giovane abate, appena giunto da Roma, e, pur compiacendosi che anche Hitze concepisse gli «stati» e le «corporazioni» come organismi autonomi, respingeva tuttavia il suo progetto d’un parlamento corporativo, preoccupandosi sovratutto del pericolo che gl’interessi di categoria prevalessero sull’interesse generale dello Stato o che «un detentore energico e risoluto del potere centrale» (e tale era Bismarck) potesse far giocare una categoria contro l’altra, per imporre i suoi voleri. Hertling concludeva allora: «Non il ritorno alle vecchie istituzioni dell’ancien régime è ciò che necessita, non l’aumento dell’autorità dello Stato; ma occorre promuovere le associazioni corporative, affinché i singoli abbiano la protezione di cui hanno bisogno. Ora queste formazioni allignano soltanto nel clima della libertà…». Questo punto di vista che, per intenderci, diremo libertario, era certo allora condiviso da tutti i cattolici tedeschi che si occupavano di politica: ma a mano a mano che il Centro da partito di opposizione andò trasformandosi in partito di Stato, a mano a mano che la minaccia socialista spinse tutti i partiti antirivoluzionari sulla via della politica sociale, lo Stato germanico, perdendo la faccia feroce del bismarckismo, divenne il Wohlfahrtsstaat (lo Stato provvidenza) che doveva intervenire ovunque, a regolare e a proteggere. Tuttavia la diffidenza verso il corporativismo, inteso come base di una nuova organizzazione statale, rimase sempre viva e operante. Lo si vide anche nel 1894 quando un numero notevole di cattolici di Colonia, con alla testa il parroco dott. Oberdorffer, pubblicò un manifesto, il cui nocciolo si trova nel seguente periodo: «La mèta finale di ogni riforma cattolica è la riorganizzazione della società sulla base delle professioni, dotate di una propria autonomia amministrativa e autorizzate a rappresentare i propri interessi nei corpi legislativi». Nel commento poi l’Oberdorffer spiegava ancora più chiaramente: «Tutto l’edificio statale dovrà fondarsi sulle classi professionali. La costituzione dello Stato, deve avere per base i corpi professionali… il che avverrà o modificando il nostro parlamento, o almeno creando accanto ad esso una rappresentanza corrispondente». La prudenza di quest’impostazione, volutamente generica, non valse a preservarla dalle opposizioni politiche, che si annunciarono da ogni parte. Si tratta di romanticismo sociale, obiettavano i «Realpolitiker». Perché impegnarci in un programma, la cui attuazione sconvolgerebbe tutta l’attuale struttura politica della Germania? Che interesse abbiamo noi, minoranza cattolica, costretta sempre a stare sull’attenti contro la minaccia protestante e contro il pericolo socialista, a promuovere un simile rivolgimento? Le polemiche ebbero fine colle cosiddette conclusioni di Colonia dell’agosto 1894, accolte ad unanimità in quel congresso generale dei cattolici tedeschi. La formula di compromesso suonava così: «Uno dei compiti principali dello Stato è quello di garantire colla forza delle leggi e di promuovere lo sviluppo delle organizzazioni professionali». Siamo dunque su per giù alla rappresentanza giuridica delle «classi», propugnata in quel torno di tempo anche in Italia dalla scuola di Toniolo, sotto l’impulso della Rerum Novarum. Ma ecco venire la guerra a rendere vane tutte le cautele dei politici realisti. Ogni rivoluzione è romanticismo in atto. Il romanticismo sociale della rivoluzione tedesca del 1918 fu il «consiglio di fabbrica». Si trattava veramente di un postulato della rivoluzione mondiale: ma il soviet, trasferito in Germania e denicotinizzato dai partiti antibolscevichi, apparve subito come una forma accettabile della vecchia idea della rappresentanza professionale. Il Centro nell’ultimo decennio prebellico aveva spinto avanti parecchie volte, senza arrivare mai alla méta, un suo progetto di camere di lavoro, ossia di rappresentanze paritetiche degl’interessi professionali. In fondo bastava ora adattare quel progetto alle esigenze dell’ora. Per questo, i deputati cattolici non trovarono difficoltà a votare l’art. 165 della costituzione di Weimar, il quale prevedeva «consigli di operai locali, distrettuali e centrali, che, assieme a parallele rappresentanze dei datori di lavoro costituiranno il consiglio economico del luogo, del distretto e dello Stato». Non staremo qui a descrivere i vari tentativi fatti nel dopoguerra per applicare quella che fu la «legge dei consigli», votata nel 1920 . Le vicende politiche ed internazionali e sovratutto la sopravvenuta catastrofe economica spiegano a sufficienza perché la nuova organizzazione economico-sociale, preconizzata dalla costituzione di Weimar, rimanesse lettera morta. Ci fu anche una ragione pratica, di carattere interno. I sindacati, superato il pericolo spartachista, avevano riprese le redini del movimento operaio e non volevano ora abbandonarle, per tentare nuove forme di rappresentanza. I sindacati cristiani, anzitutto, con Stegerwald alla testa, si applicarono a salvare dalla catastrofe la legislazione sociale ossia, principalmente, le assicurazioni e le pensioni operaie. D’altro canto, la legge sugli scioperi che in ultima istanza dava al ministro del Lavoro la possibilità d’imporre il suo lodo pareva bastante ad evitare le crisi più gravi. Quando uscì l’enciclica Quadragesimo Anno quei cattolici tedeschi, che si preoccupavano sovrattutto di non finire nello statalismo universale, verso il quale già le contingenze della crisi economica spingono ed incalzano, citarono volentieri a loro sostegno i passi dell’enciclica, nei quali Pio XI raccomanda che l’autorità suprema dello Stato rimetta ad associazioni minori ed inferiori il disbrigo degli affari e delle cure di minor momento… ed allora essa potrà eseguire con più libertà, con più forza ed efficacia le parti che a lei sola spettano, perché essa sola può compierle; di direzione cioè, di vigilanza, di incitamento, di repressione a seconda dei casi e delle necessità! D’altro canto però l’enciclica rilevava anche i vantaggi d’un ordinamento corporativo di diritto pubblico; onde trassero argomento d’insistere quei cattolici che patrocinavano un corporativismo integrale. La discussione non potè rimanere semplicemente teorica, perché i progressi del partito nazionalsocialista e l’esempio italiano imposero di nuovo il problema all’attenzione di tutti. Pensiamo qui in prima linea alle conclusioni in materia corporativa votate nel congresso dei dirigenti delle associazioni Kolping in Fulda (febbraio 1932), al congresso del Volksverein in Essen (maggio 1932), alla settimana sociale di München-Gladbach ed al congresso cattolico in Essen della scorsa estate. Nei verbali di quelle riunioni testè pubblicati, il problema corporativo appare in prima linea . Ma a noi basterà qui ricordare la relazione del prof. Gundlach , tenuta nel congresso generale di Essen da questo illustre gesuita che è considerato, uno dei primi Maestri della scuola sociale cattolica. Essa comincia col respingere il socialismo di Stato, invocato in Germania non soltanto «da partiti che si dicono socialisti, ma anche da circoli orientati militarmente, la cui caratteristica fu sempre di pensare secondo il socialismo di Stato (staatssozialistisch), tanto in questioni economiche che sociali». «Il socialismo di Stato significa che le autorità centrali governino tutto centralisticamente e, sul terreno economico, significa l’economia razionale e sistematica secondo un piano prestabilito». Di fronte a tali tendenze il Gundlach si richiama alle riaffermazioni della Quadragesimo Anno per le quali il significato politico della direttiva corporativista del S. Padre è – di contro al liberalismo – che conviene sempre regolare lo sviluppo della vita sociale ed economica con sociali istituzioni; ma anche – contro il socialismo di Stato – che questa funzione regolativa spetta in prima linea ai corpi autonomi della società e non alla punta della piramide (zentralistische Spitze), che è lo Stato. E qui il relatore spiega che questi corpi o «unità sociali» sono precisamente le corporazioni ossia le associazioni della professione, le quali, sulla scorta dell’enciclica, egli paragona per la loro origine e natura alle comunità municipali. Si tratterebbe secondo il Gundlach di camere economiche regionali e centrali, costruite secondo le professioni e sulla base di esse, le quali sarebbero di diritto pubblico ma lascerebbero completamente impregiudicate le associazioni di carattere privato. Questi organi dell’autonomia sociale (Organe der gesellschaftlichen Selbstverwaltung) dovrebbero regolare i contratti collettivi ed assumere le assicurazioni sociali e le provvidenze delle singole professioni. Inoltre, specie le camere regionali dovrebbero occuparsi anche di promuovere e regolare la produzione, salvo sempre il diritto d’iniziativa e di gestione del singolo. I consigli corporativi centrali dovrebbero intervenire anche per premunire di norme e previdenze il finanziamento e la raccolta del capitale. Il Gundlach nota che per la Germania il decentramento delle assicurazioni, affidandolo a camere corporative regionali, potrebb’essere una soluzione dei presenti guai. È questo del resto un ritornare al vecchio punto di vista sostenuto dal Centro, al tempo della creazione delle assicurazioni stesse. Qui il Gundlach combatte l’opinione che la nuova costruzione corporativa possa danneggiare il sindacato. «Anche se certe tendenze fuori del campo cattolico hanno un carattere social-reazionario, ciò non è il caso della Rerum Novarum, la quale nella sua prima parte accentua con tanta forza l’idea del sindacato e della maggiore unità della classe operaia». Le funzioni di diritto pubblico circa, ad esempio, i contratti collettivi, verranno riservate alle corporazioni, ma i liberi sindacati avranno sempre possibilità d’influire sull’elezione dei delegati corporativi. «Nella nostra odierna burocrazia, afferma il Gundlach, s’incontra una diffidenza evidente contro l’autonomia dei gruppi sociali e non si può negare che gli esperimenti avuti finora hanno alimentata tale sfiducia. Ma da ciò non si può mai trarre la conclusione di considerare la società alla stregua di Hegel, come una massa informe, che avrà il suo ordine e la sua forma solo dallo Stato. Al contrario: secondo il concetto del cattolicismo e del diritto naturale la società possiede da per sé le sue unità ordinative naturali e dev’essere compito di una politica cattolica di renderle capaci di una vitalità efficace. Questo è quello che dal punto di vista della Quadragesimo Anno consideriamo come sana democrazia…». Tali concetti direttivi, esposti dal Gundlach al congresso di Essen, vennero di questi giorni riaffermati dall’Akademiker Verband nel congresso sociologico tenuto a Monaco, durante il quale Mons. Schiela, parlando sulla «teoria e pratica del movimento corporativo», sostenne che questo debba svilupparsi organicamente dal basso verso l’alto, usufruendo degli elementi costitutivi che esistono già nel «consiglio di esercizio», «nel consiglio economico dell’impero» e nei «consorzi professionali» . Più importante fu l’affermazione dei sindacati cristiani nella conferenza tenuta ad Essen il 17 marzo. Qui una commissione, a ciò designata nel 1931, con alla testa il professor Brauer , proclamò le «direttive dei sindacati cristiani sull’ordinamento corporativo». Esse dicono letteralmente: «La corporazione presuppone la libera comunanza di libere personalità, per cui ad essa si può e si deve creare, con l’autorità dello Stato, la possibilità di esistere e di svilupparsi; ma per il resto dev’essere formazione libera di persone libere». Di fronte alle corporazioni, dunque, rappresentanze autonome di ogni ramo di produzione, lo Stato si riserverebbe soltanto la suprema decisione come ultima ed inappellabile istanza. Resterebbe ora da precisare come in questo momento sia considerato il problema del corporativismo dal punto di vista politico. Ma la recente campagna elettorale, imperniatasi tutta sulla questione costituzionale, non ebbe che scarsi accenni sull’argomento che qui c’interessa. Nel discorso programmatico di Mons. Kaas si afferma che «alla società e perciò anche alla società economica deve conservarsi la sua vita propria» e s’invocano perciò istituzioni corporative «responsabili innanzi alla classe e a tutto il popolo». Altre affermazioni simili nei discorsi di Stegerwald e Brüning ci permettono di concludere che anche gli uomini del Centro pensano le corporazioni come enti di carattere autonomo o per lo meno autarchico, rimanendo riservata all’autorità statale l’alta sorveglianza ed ingerenza, come di fronte ai comuni ed agli enti similari. Questa, allo stato degli atti, è la direttiva: quale sarà l’azione pratica, cioè il contributo che la minoranza cattolica potrà dare o darà a quella riorganizzazione corporativa o a quella «Ständeverfassung» che è nel programma dei partiti di governo? Si troverà nella realtà dell’esperimento economico-sociale il punto d’inserzione che permette alla scuola cattolico-sociale tedesca, maestra fin da Guglielmo Ketteler a tutte le scuole sociali del mondo cristiano, d’influire colle proprie direttive sull’opera di palingenesi sociale che si annunzia dalla Germania? È ciò ch’è lecito augurare, ma difficile a prevedere. I I tempi e gli uomini che prepararono la Rerum Novarum, Milano, Soc. Ed. «Vita e Pensiero», 1931, L. 4.50. 