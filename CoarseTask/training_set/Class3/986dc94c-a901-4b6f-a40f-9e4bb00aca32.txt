Il Belgio fornisce la prova che se i cattolici avessero avuto la volontà e la libertà di organizzare a tempo gli operai in sindacati, avrebbero potuto costituire nella maggior parte degli Stati europei quella forte minoranza che avrebbe paralizzato o contrastato il movimento socialista in modo da impedirgli il successo, anche rimanendo entro il gioco delle istituzioni democratiche. I primi sindacati vennero fondati a Gand nel 1856, ed erano associazioni professionali di carattere neutro . Fu appena verso il 1880 che il socialismo tentò d’impadronirsene e allora alcuni pochi operai cristiani ne uscirono per fondare il sindacato cristiano. Arturo Verhaegen fu l’antiveggente cattolico borghese che sostenne con tutte le forze il coraggioso drappello dei pionieri cristiani. Ma la maggioranza dei cattolici borghesi, assorbita dalle preoccupazioni politiche e scolastiche, non aveva la giusta sensazione dell’importanza del movimento operaio e alcuni altri gruppi si lasciarono guidare dalla preoccupazione che gli operai cristiani non piegassero verso idee rivoluzionarie. Queste opposizioni e riserve ritardarono d’un decennio lo sviluppo dei sindacati e fu proprio allora che il movimento di Anseele e Vandervelde prese larghe e profonde radici. Il valore della Rerum novarum per il Belgio consistette appunto nell’indurre tutti i cattolici ad appoggiare il movimento operaio. Ma altre difficoltà connesse alla storia della democrazia cristiana belga servirono ancora di remora, e solo nel 1909 i singoli sindacati vengono raggruppati in una confederazione che presentemente conta 330.000 membri, ossia circa la terza parte di tutti gli operai belgi organizzati. Ora il sindacalismo cristiano è ovunque rappresentato e nessun grande movimento del lavoro può svolgersi senza il suo concorso. Non solo, ma il sindacalismo divenne una palestra di studi sociali per i cattolici intellettuali belgi; esso portò gli studiosi a elaborare un programma di riforme e di rinnovamento sociale, al quale in ogni momento di crisi ci si richiama, come alla soluzione riformatrice che può superare il capitalismo, senza sboccare nel comunismo rivoluzionario. È questo un valore indiretto ma non meno importante del sindacalismo cristiano, quello cioè di offrire un campo di fecondazione alle dottrine cristiano-sociali, e basti qui ricordare i nomi del Pottier e dei viventi Padri Rutten e Arendt. A buon diritto quindi la celebrazione del giubileo cinquantenario dei sindacati cristiani a Gand assunse un’ampiezza straordinaria. «Infatti, i cinquanta anni di attività e di propaganda sindacale che voi commemorate – disse il cardinale di Malines ai convenuti – sono stati segnati con caratteri indelebili nella storia economica e sociale del nostro paese. Essi hanno fatto conseguire alla classe operaia benefici inestimabili, di ordine morale e materiale, tanto da rendere impossibile il paragone fra la situazione attuale dei lavoratori, risultato di sforzi comuni e perseveranti, e quella formata cinquant’anni fa dal liberalismo economico. Inoltre, i sindacati cristiani hanno reso grandi servizi al paese: dove saremmo noi arrivati se tutto l’ambiente operaio belga fosse stato abbandonato alle imprese del socialismo e del comunismo?». Più autorevole riconoscimento ancora è contenuto nella lettera inviata dal card. Pacelli a nome del Santo Padre. Dice il documento: «Contemplando questo mezzo secolo dell’organizzazione del lavoro, questi sforzi numerosi per migliorare la condizione degli operai e per raggrupparli nei quadri professionali animati dallo spirito dell’evangelo, come non ringraziare Iddio d’aver benedetto con abbondanza tale attività e d’avere così attraverso difficoltà sempre rinnovantisi, moltiplicato i suoi benefici sul terreno della giustizia e carità? Il Belgio in tal riguardo non ha temuto, nella sua tradizionale generosità, di porsi all’avanguardia. Si può dire che con un istinto cattolico molto sicuro, esso ha preluso al grande movimento sociale che doveva compiersi sotto il fecondo impulso di Leone XIII e svilupparsi ancora sotto i pontificati seguenti. Guidato da un episcopato particolarmente chiaroveggente, esso accolse premurosamente gli insegnamenti pontifici e nella luce di tali dottrine esso poté lottare con successo per il trionfo dell’idea cristiana nel mondo del lavoro … Disciplinati in tal modo e camminando soprattutto nella luce delle celebri encicliche Quadragesimo anno e Divini Redemptoris, i sindacati cristiani del Belgio perseguiranno il loro compito con tanta maggior fede e coraggio quanto più difficili sono oggidì le condizioni della lotta per l’affermazione e il progresso dell’idea cristiana sul terreno sociale …» . La lettera continua col raccomandare d’ispirarsi nella lotta non a uno «spirito aggressivo e vendicativo», ma a quella grandezza d’animo che dà a tutti il sentimento che non vi sono né vincitori né vinti, perché le vittorie sono del bene comune, e raccomandando inoltre nel reclutamento degli operai di badare che fra gli stessi si formi una élite di membri e di capi perfettamente formati e che siano l’anima dell’organizzazione. Il congresso commemorativo di Gand tenuto in presenza di tutte le più note personalità belghe del movimento cattolico ascoltò parecchie relazioni di carattere generale e qualcuna di carattere tecnico. Interessante soprattutto quella sul «primato dell’umano nella professione». Nel discorso di chiusura il presidente Pauwels riassunse le discussioni con queste parole: «L’ordine futuro, per essere effettivamente un ordine, dovrà assicurare il primato della persona umana e tutto nella vita economica e professionale dovrà essere ordinato anzitutto al servizio dell’uomo. Ciò sarà effettivamente possibile se noi faremo irradiare la dottrina sociale cattolica sull’economia e sulla professione, poiché è soltanto questa dottrina che realmente può assicurare il rispetto delle prerogative e delle libertà della persona umana. Noi dovremo vigilare, perché il lavoro divenga un elemento importante di cultura e di civilizzazione, in modo che elevi e non avvilisca l’uomo. Viviamo momenti d’un interesse palpitante. Scompare un mondo e un altro si rinnova. Abbiamo il dovere di fare in modo che la società di domani porti profonda l’impronta della nostra dottrina e del nostro ideale». Si pubblicano ora gli Atti e Decreti del «Concilio provinciale» di Malines. Vi si legge anche un capitoletto riguardante il dovere dei lettori di giornali. Dice il concilio: «Coloro che s’abbonano a pubblicazioni periodiche contrarie ai buoni costumi o alla religione commettono peccato grave … Sono anche biasimevoli, benché in misura meno forte, coloro che respingendo le pubblicazioni cattoliche, leggono quelle neutre o quelle di moralità più leggera. I cattolici hanno difatti il grave dovere d’impiegare i mezzi che sono adatti a conservare e aumentare il senso cattolico e ecclesiastico … I fedeli che sostengono l’apostolato molto salutare dei giornali e periodici cattolici, sia abbonandosi, sia cooperando alla loro diffusione, sia scrivendo degli articoli o inserendo degli avvisi, rendono con ciò un servizio lodevole alla Chiesa stessa». Troviamo nella Reichspost della nuova maniera un articolo del commissario statale F. Plattner intitolato: Stato nazional-socialista e scuola. L’articolista ricorda che la legislazione di Maria Teresa e Giuseppe II per cui la scuola venne dichiarata un politicum e non un ecclesiasticum, introdusse le scuole elementari di Stato. Più tardi la legge dell’impero sulle scuole popolari del 14 maggio 1869 divenne la base della scuola austriaca interconfessionale. Ma purtroppo, dice l’autore, «accanto a queste scuole pubbliche era concesso che si erigessero scuole private le quali ottenevano facilmente il diritto di pubblicità. Questa libertà portò come conseguenza che la scuola si dividesse secondo le classi e secondo le confessioni. Ma il pensiero nazional socialista esige la scuola unica eguale per tutti. Solo questa è in grado di creare l’unità del popolo. Questo scopo si otterrà nell’avvenire tanto più facilmente in quanto tutti i maestri avranno dovuto passare attraverso la scuola magistrale nazionalsocialista. È quindi un postulato logico che lo Stato sottragga a tutte le scuole private il diritto di pubblicità, e solo così si potrà attuare il punto 20 del programma del partito». E questo è un articolo che si può leggere in un giornale che pretende ancora di esser l’organo dei cattolici, mentre è noto che in Austria non solo esiste un concordato anche per quanto riguarda la scuola, ma essendo questa in pratica dipendente dai comuni e dalle rappresentanze provinciali in maggioranza cattoliche, la legge generale dell’impero che era soltanto una cornice entro la quale aveva importanza decisiva il regolamento provinciale, non era mai stata applicata ai danni delle regioni cattoliche, e là ove tale maggioranza non sussisteva, le scuole private sostenute dal Katholischer Schulverein si erano grandemente sviluppate. La stampa di diverse tendenze si trova d’accordo nel concludere che questa sarà un’estate decisiva per la situazione politica interna ungherese. Abbiamo accennato altra volta al paragone che si fa tra Brüning e Imredy . Le varie correnti di estrema destra sono ancora discordi tra loro e manca un capo che sappia trascinare le masse, tuttavia le loro idee si diffondono, alimentate dai postulati di politica estera resi vivi dall’avanzata germanica, e dalla crisi interna dipendente soprattutto dal problema agrario. Imredy ha cominciato col proibire ai membri dell’esercito e della burocrazia di appartenere ai movimenti estremisti, ma sembra che egli condivida l’opinione di coloro i quali pensano che senza concessioni alla destra non è possibile sottrarre il terreno ai movimenti rivoluzionari. Ecco quindi l’ordinanza esecutiva della legge sugli ebrei che prevede un’applicazione più rigida di quello che sembrava inizialmente. Ecco ancora altre ordinanze contro il predominio capitalista, quale la legge sugli spiriti che rende possibile l’incameramento da parte dello Stato delle grandi distillerie e i progetti in preparazione nello stesso senso per le fabbriche di zucchero, per le centrali elettriche e per le miniere. Si tratta ora di affrontare il problema della distribuzione della terra, cioè quello del latifondo. Sembra che Imredy pensi davvero a misure radicali, ma resta a vedere se la sua maggioranza lo vorrà seguire fino in fondo. Nello stesso tempo il gruppo dei cattolici che fanno capo alla «Società centrale per la stampa» polemizza rudemente contro le dottrine del nazionalsocialismo e il suo organo principale Nemzet Ujsag a conclusione di una serie di articoli sul nazional-socialismo afferma la sua adesione ai discorsi del Santo Padre e dichiara che il cattolicismo ungherese procedendo per il suo cammino non s’inconterà mai colle dottrine del nazional-socialismo. La Settimana sociale olandese tenuta quest’anno a Rolduc si occupò del tema «il cattolicismo in azione nell’ambito del mondo». Il presidente mons. Doels richiamandosi alla Quadragesimo anno ebbe parole molto severe contro la fisionomia pagana dell’attuale capitalismo. Gli oratori cattolici, disse, quando parlano alle masse devono insistere su questo carattere veramente pagano e sulla base materialistica che il capitalismo condivide con la tendenza opposta, cioè col socialcomunismo. Bisogna accentuare il pericolo di un sistema nel quale i magnati del denaro, secondo l’espressione di Pio XI, «regolano la circolazione di tutta la vita economica». Delle relazioni una s’occupava dei rapporti della religione coi problemi sociali, l’altra delle relazioni fra cattolicesimo e politica. Il relatore professor Cornelissen dell’università di Nimega dimostrò che la vita pubblica è sottoposta alle direttive etiche emananti dalla religione come la sfera privata. Il dovere dei cattolici è di mettere in pratica e di attuare i principi cristiani anche nella vita di cittadini. La formula di cattolicesimo politico come di qualche cosa avulsa dall’essenza della vita religiosa è assurda. L’accademico francese Claude Farrère dopo una visita fuggevole a Sciangai aveva riassunta la situazione della guerra in Estremo Oriente con queste semplicistiche parole: «Il Giappone ha il compito di ridurre a ragione un pazzo pericoloso e ciò ha da avvenire, fosse anche a prezzo di qualche scapaccione». Il Farrère sostiene insomma la tesi d’una Cina comunista, pericolosa all’ordine internazionale, che conviene quindi domare a qualunque costo. Un altro francese residente da lungo tempo a Sciangai, il signor Breteuil, pubblica nella rivista dei gesuiti Etudes una risposta al Farrère, della quale vanno rilevati i seguenti passi: «Non abbiamo mai nascosto che ora in Cina esistono dei segni di un rilassamento della lotta contro il comunismo; tali l’ammissione dei capi dell’armata rossa nei consigli di guerra, la vendita delle pubblicazioni comuniste una volta proscritte, la liberazione dei prigionieri politici e qualche dimostrazione di simpatia per la Russia considerata un’alleata possibile. Ma tali misure non possono in verità essere qualificate come misure di favore, per quanto siano in contrasto colla grande severità che regnava prima. Il governo cinese e il generale Ciang in particolare hanno condotto per quattro anni una lotta assai dura contro il comunismo e niente permette d’affermare che tale fondamentale orientamento sia mutato. Vero è invece che la guerra ha reso necessarie certe concessioni per guadagnare i dissidenti alla difesa nazionale. La nuova piega non è quindi la causa dell’attacco straniero, ma ne è la conseguenza». Nell’Abbazia di Pontigny hanno avuto luogo delle riunioni di padroni e di operai svedesi, venuti a parlare delle loro esperienze sociali a padroni e operai francesi. Si trattava di rappresentanti delle due confederazioni padronale da una parte e operaia dall’altra che inquadrano la gran maggioranza delle due classi nella Svezia e che credono di aver fatto un’esperienza sufficiente di collaborazione sia nell’applicazione del contratto collettivo, sia nel promuovere la legislazione sociale del loro paese, per poter comunicare tali esperienze ai paesi ancora in arretrato nell’organizzazione. A Pontigny infatti intervennero tanto rappresentanti del padronato francese come rappresentanti delle organizzazioni sindacali. Si trattava di conversazioni che escludevano qualunque impegno e deliberazione. La stampa però dei circoli finanziari, come Le Temps, La Journée Industrielle e Le Figaro, esagerò nel riferire tale convegno e nell’esaltare l’esperienza collaboratrice degli svedesi. Subito per reazione i giornali comunisti e sindacalisti attaccarono violentemente quei rappresentanti operai che avevano osato partecipare alle conversazioni. Ma in loro difesa sorse il segretario generale dei sindacati Leone Jouhaux , il quale dichiarò che tali convegni si sarebbero potuti fare molte volte anche in Francia se i padroni fossero stati meglio organizzati e più disposti a discutere coi sindacati. Il noto scrittore di corporativismo cristiano Giorgio Viance trova nella Croix che si è molto esagerata l’importanza del convegno. La situazione è diversa. La confederazione generale del lavoro svedese conta 850.000 aderenti su un totale di 1.300.000 lavoratori compresi i salariati agricoli. La confederazione padronale è già vecchia e fortissima, tanto è vero che a Pontigny un suo rappresentante dichiarò ch’essa possiede una cassa di guerra di circa un miliardo di franchi. Da questa cassa si sovvenzionano gli industriali che sono boicottati o che vogliono fare la serrata. Si tratta dunque in realtà di un equilibrio fra due classi armate che disponendo ciascuna di molte possibilità di resistenza sentono maggiore la responsabilità della lotta e più facilmente i vantaggi dell’accordo pacifico. Ma se tale equilibrio può assicurare lunghi periodi di pace, dato anche il temperamento nordico dei combattenti, esso non costituisce di gran lunga – dice il Viance – il corporativismo, come soluzione organica e permanente. 