Il S. Padre nel suo discorso di apertura dell’Esposizione ha avuto anche un accenno alla «letizia trionfale di tutto un grande e buon popolo per una pace che vuol essere, ed essere confida, valido coefficiente e preludio della vera pace europea e mondiale…» . Della letizia trionfale le nostre cronache parlano diffusamente e come si conviene in altra rubrica. Sia qui permesso soltanto di rilevare che quello del S. Padre è un auspicio che tutti i popoli accoglieranno con grande desiderio e con vivissima speranza. L’Esposizione, come ben disse Sua Santità, vuole essere anche uno strumento efficace e una fervida invocazione che in tante lingue vuol dire: pace, pace, pace! Essa contiene un pensiero che in una forma o nell’altra, con uno statuto o con un altro, dovrà pur venire salvato e realizzato; il pensiero cioè della fratellanza umana consolidata nei rapporti civili e nell’organizzazione internazionale. L’una pace è legata all’altra e bisogna augurarsi che tutti gli uomini di buona volontà facciano opera di comprensione e di avvicinamento per superare la crisi di oggi. Nel suo discorso per l’inaugurazione dell’Esposizione, il S. Padre ha messo anche in rilievo il pericolo costituito dal comunismo in tutte le sue forme e gradazioni; pericolo, egli ha detto, tanto più grave «quando, come ultimamente viene facendo, assume atteggiamenti meno violenti e in apparenza meno empi al fine di penetrare in ambienti meno accessibili». È lecito credere che quest’ultimo accenno del S. Padre si riferisca più particolarmente alla campagna comunista durante le elezioni francesi e ai risultati da tale partito raggiunti. Prevenendo i desideri del S. Padre e condividendone le preoccupazioni, i cattolici francesi hanno già dato l’allarme e si dispongono con tutte le forze a scongiurare il minacciato pericolo. E a questo scopo essi fanno anzitutto un esame di coscienza per trarre dalla realtà delle norme per la loro azione avvenire. Nella Vie Catholique l’Abbé Thellier de Poncheville attribuisce lo scacco elettorale subìto dai cattolici in parte al loro disinteresse per le riforme sociali e allo scarso appoggio che essi danno alle organizzazioni corporative e ai sindacati dei lavoratori cristiani. Egli insiste quindi perché di fronte all’Unità socialcomunista si costituisca una solida alleanza di tutte le organizzazioni di carattere cristiano sociale, che debbono venir sostenute dai cattolici di tutte le sfumature politiche. È notevole del resto che il male subisca la stessa diagnosi e gli si opponga la stessa cura anche da parte di altri importanti gruppi conservatori. Così il giovane deputato nazionalista De Kerillis afferma nell’Echo de Paris che la vittoria del comunismo è più grande là «ove maggiore è la miseria e dove le ingiustizie sociali sono più duramente sentite». Il colonnello De la Rocque, capo delle Croci di fuoco, si esprime in termini ancora più vigorosi: «I vecchi partiti non sono stati capaci di assicurare al lavoro la sua carta, la sua dignità, la sua rimunerazione, i suoi sbocchi … Essi non hanno fatto del capitale un mezzo di servire, ma di asservire la comunità … Disilluse, malcontente, abbandonate, le masse popolari sono state condannate sia alla pura rassegnazione, sia alla rivolta brutale. L’oro dell’estero, messo a disposizione di qualche agitatore, ha permesso al comunismo di sfogare i suoi rancori troppo fondati … Il conservatorismo egoista conduce il popolo alla rovina e alla decadenza» (Le Flambeau). Anche l’organo ufficiale dei monarchici, Le Courrier Royal, rimprovera alla destra di non aver posto rimedio alla miseria della folla e di non aver così prevenuto la sua insurrezione, organizzando un buon regime corporativo. Esso constata tuttavia che la resistenza alle riforme va ormai diminuendo e che «l’evidenza delle riforme sociali necessarie guadagna terreno anche presso i moderati e i conservatori». Pare così che almeno sotto l’impressione della sconfitta elettorale le forze conservative più avvedute sentano la necessità di riparare la sconfitta con un grande sforzo organizzativo e di combattere il bolscevismo non limitandosi a proclamarlo nemico della patria, ma ritorcendo contro di esso i mezzi di propaganda che esso adopera sotto il manto di una finta moderazione per conquistare il favore del popolo. Nonostante le cifre elettorali, bisogna rilevare del resto che la situazione dei cattolici non è più così triste come una volta. La stessa moderazione dei loro avversari, specialmente della Massoneria, se non può essere accettata come sincera, è però un sintomo che oramai anche le Logge sanno che il settarismo vecchio stile non ha più alcuna attrattiva e che i cattolici avrebbero la forza di controbattere una campagna che volesse assumere carattere odiosamente anticlericale e combista. «Qualunque cosa ci possa arrivare da qui a quattr’anni, scrive il Thellier de Poncheville, la nostra sorte non sarà identica a quella dei nostri fratelli di Spagna o di Germania, contro i quali furono violentemente sollevati i pregiudizi e le passioni dei loro compatrioti». Non è a dire che la manovra aggirante del comunismo francese sia esaurita con la campagna elettorale . Anche dopo, in questo periodo che precede la formazione del governo di sinistra, il partito comunista insiste nel presentarsi con un programma minimo e sotto le forme meno preoccupanti per il piccolo borghese e per il risparmiatore della Francia. Un ordine del giorno infatti pubblicato a modo di manifesto, contiene il seguente programma: «Il partito comunista proporrà alla nuova camera un prelevamento straordinario e progressivo sulle grosse fortune per equilibrare il bilancio e difendere il franco, contro gli attacchi delle oligarchie finanziarie, la cui arma principale è la Banca di Francia che dovrà diventare la Banca della Francia. Il partito comunista proporrà che con le somme così raccolte siano effettuati: 1) La messa in cantiere di grandi lavori di riassorbimento della disoccupazione con, parallelamente, il raggiustamento dei salari e colla garanzia dei contratti collettivi per gli operai; 2) la riparazione delle ingiustizie provocate dai decreti legge che hanno toccato i piccoli funzionari, i vecchi combattenti e, in maniera generale, i lavoratori; 3) la protezione del tesoro più prezioso per la Francia di domani, l’infanzia; l’assistenza alle opere di maternità, l’aiuto effettivo alle famiglie numerose, vale a dire una politica coraggiosa di lotta contro la denatalità, conforme agli interessi presenti e futuri del paese; 4) la riorganizzazione dei servizi dell’educazione fisica, in modo d’arrestare la decadenza sportiva del nostro paese e di facilitare la pratica sana dello sport ai milioni di giovani per avere una gioventù splendente di forza e di salute; 5) l’applicazione di una politica mirante realmente alla rivalutazione dei prodotti agricoli e al sostegno dei contadini lavoratori». Come si vede, si tratta di un programma per i piccoli proprietari che nelle sue rivendicazioni proletarie non supera le solite richieste di tutti i partiti, cioè grandi lavori pubblici, obbligatorietà di contratti collettivi, già introdotto in Italia ed in Germania. Che dire poi della lotta contro la denatalità, lotta nella quale finora i partiti conservatori sono stati lasciati soli? In verità il trovare questi postulati nel programma minimo di coloro le cui dottrine demoliscono la famiglia, è semplicemente sbalorditivo. Stiamo a vedere in qual modo i cattolici e i conservatori sapranno richiamare i comunisti al mantenimento delle loro promesse. Fra i discorsi pronunciati per inaugurare la campagna elettorale nel Belgio, merita un rilievo particolare quello tenuto dal primo ministro Van Zeeland innanzi all’associazione dei datori di lavoro cattolici. Eccone i passi più salienti. Volgendosi, come appare, tanto contro la dittatura proletaria, come contro il rexismo del Degrelle, Van Zeeland disse testualmente: «Noi non vogliamo avventure; noi non vogliamo violenze; noi non vogliamo distruggere dapprima e cercare appena in seguito ciò che potremo mettere al posto di ciò che fu abbattuto; noi non vogliamo lo Stato totalitario, eufemismo inelegante per designare semplicemente la dittatura; noi non vogliamo neppure appagarci di sole parole, noi non vogliamo delle formule vaghe, né soluzioni che ci impoveriscano e che ci tolgano certi beni dei quali il nostro popolo ha goduto fino qui». Dopo aver ricordato che i Belgi hanno una tradizione di maturità politica, vecchia di parecchi secoli, egli afferma ch’essi sanno governarsi da sé e che conoscono i limiti della libertà; là ove essa cessa è là ove cominciano la licenza e il disordine. Le formule nuove devono trovarsi nell’ordine e nella legalità. «Questa riforma dello Stato, egli continua, queste modificazioni nella struttura economica, politica o amministrativa del paese, richiederanno necessariamente una riforma costituzionale. Io non penso che le modificazioni da portare al testo e soprattutto allo spirito della Costituzione belga debbano essere profonde; questa Costituzione è stata di una riuscita eccezionale … Quello che c’è da riformare, sono gli usi, le tradizioni, le interpretazioni … Noi dobbiamo ritornare ad una concezione più prossima a quella che hanno voluto gli uomini del 1830 in ciò che concerne il funzionamento del potere, l’esercizio dei diritti e dei poteri messi dalla Costituzione nelle mani delle differenti autorità costituite…». Van Zeeland pose fine al suo ascoltatissimo discorso con questa significantissima dichiarazione di fede: «Voi, patroni cattolici, voi sapete che le mie convinzioni sono strettamente legate alle vostre; è alle due grandi Encicliche economiche e sociali che, come voi stessi, io torno senza posa a chiedere delle direttive; e non ho cessato di meravigliarmi davanti alla loro profondità, al loro ardimento e alla loro giustizia, fatte anticipatamente sulla misura della realtà e delle difficoltà attuali». Il signor Frauenfeld, deputato al Reichstag e già capo dei nazional-socialisti austriaci, ha tenuto all’università di Berlino un altro infocato discorso dedicato all’irredentismo germanico. Bisogna prenderne nota per il pericoloso carattere delle sue rivendicazioni ed anche per il nuovo concetto mistico che egli ha attribuito al Führer. Per il Frauenfeld infatti, Hilter non è semplicemente il capo politico del Reich, ma sopratutto una specie di gran sacerdote della chiesa nazionalista tedesca, o meglio ancora, il «patrono» di tutti i tedeschi, paragonato così ad un santo protettore che vigila non soltanto nel presente ma su tutti i tedeschi attraverso lo spazio ed il tempo. Questi concetti non sono purtroppo farneticamenti di un visionario, ma dottrine che vengono inculcate nell’animo della nuova generazione, specialmente in quello degli studenti nel quale prendono il posto delle religioni positive e delle tradizioni umanitarie. Che cosa sarà mai, quando per una causa qualsiasi, questi ideali che si accendono nel cuore dei giovani diventeranno operanti e troveranno delle braccia per realizzarli? Ed ecco i passi più importanti del discorso: «Ciò che è importante per un popolo, è la comunione del sangue, non i confini dello Stato. Questa comunione può essere simbolizzata dall’idea del Reich, poiché il Reich comprende tutti gli uomini di sangue tedesco. Adolf Hitler è il “patrono” di cento milioni di tedeschi, e non dei 67 milioni di viventi nell’interno dei confini del Reich. Come non si può interdire a un cattolico romano, in qualsiasi paese egli viva, di riconoscere l’autorità pontificale, egualmente non si può interdire a un uomo di sangue tedesco fuori delle frontiere del Reich, di fare professione di fede in favore di Hitler. Come “patrono” di cento milioni di tedeschi, Hitler può, al di sopra degli uomini di Stato, indirizzarsi direttamente ai popoli …». Il Frauenfeld ha concluso: «Non è nostro compito di predire l’avvenire; noi lasciamo questa cura ai vecchi infantili … Noi dobbiamo forgiare l’avvenire con i nostri atti e con le nostre forze … Hitler ha nel suo cuore una fede che è più forte dei carri armati e degli aeroplani, che la Germania possiede, d’altronde, come gli altri paesi. Questa fede è più forte che i confini tracciati artificialmente. Il dovere dell’uomo tedesco sarà di tracciare i confini del Reich là dove sono i confini del sangue tedesco. La lotta per l’unità tedesca non può essere priva di senso. Si possono opprimere partiti politici con la violenza, ma allorquando una fede è entrata nel suo periodo di catacombe, tentando di reprimerla, non si fa che fortificarla». 