Sarebbe dunque vero che l’unitarismo ed il totalitarismo nazionalsocialista avrebbero finalmente incontrato un punto di resistenza insormontabile? Il fatto dello scisma protestante è sovrattutto un fatto di politica ecclesiastica. È vero che l’opposizione parla molto di purezza della dottrina e della fede e che il punto di distacco iniziale si ebbe quando una frazione di cristiano-tedeschi, con a testa il Krause , mise in dubbio la divinità di Cristo. È verissimo inoltre che certe dichiarazioni fatte da professori del seminario di Rastenburg , che il Reichsbischof eresse lo scorso anno a seminario modello per tutta la Prussia, e alcune altre manifestazioni di pastori e fiduciari del Müller sollevarono l’indignazione di quanti preoccupa l’ortodossia luterana. Ma conviene pur ammettere d’altro lato che il Reichsbischof stesso si affrettò con precise dichiarazioni a riaffermare le basi dottrinali della chiesa protestante, rifiutando ogni razionalismo; che tentò tranquillare i trepidanti, mandando via il Krause, licenziando i pastori più compromessi e congedando perfino dal sinodo centrale qualche membro che aveva fatto dichiarazioni poco ortodosse. Il secondo punto d’attacco fu il cosiddetto paragrafo ariano . Anche qui il Müller fece delle concessioni; l’articolo venne modificato, poi addirittura soppresso. Alla fine poi «la chiesa dell’impero» sarebbe stata, secondo la costituzione primiera, una federazione di chiese regionali, che rimanevano autonome per quanto riguardava la professione di fede; una forma, senza contenuto proprio, che avrebbe tollerato entro di sé delle professioni di fede (Bekenntnis) diverse, come differiscono i luterani dai riformati (calvinisti) non solo, ma come variano tra loro le stesse sette luterane. Questa Reichskirche=conglomerato, rappresentava un compromesso fra il totalitarismo nazista, propugnato dai cristiano-tedeschi e l’autonomia individualista del luteranesimo, rappresentato dalla maggioranza dei pastori. Hitler parve arrestarsi su questa linea che il vecchio maresciallo , facendo un ultimo atto di energia, aveva ordinato di non varcare. Il protestantesimo germanico avrebbe potuto così trascinare la vita piena di contraddizioni che sempre visse, adornandosi in aggiunta di un esteriore decoro unitario, preso a prestito dalla «gerarchia episcopale» della Chiesa cattolica, e di un Reichsbischof, patriarca, se non papa di tutta la Germania. Ma il compromesso era in sé – così volessero o non volessero i compaciscenti – una menzogna. Col totalitarismo non si transige. O va proclamato nettamente fin dapprincipio ch’esso è un termine puramente politico, che non riguarda la sfera religiosa ed ecclesiastica, ed allora si arriva alla separazione o al concordato; ovvero si lascia ch’esso agisca ovunque secondo la logica del suo principio, ed allora l’autonomia della Chiesa è condannata a scomparire. Ora da un lato in parecchie occasioni Rosenberg e consorti non cessavano di proclamare che il nazismo era una fede, una Weltanschauung, dall’altro Müller, nel momento decisivo dopoché Stato e Chiesa cattolica avevano concluso il concordato, affermò che fra Reichskirche e Stato non ci sarebbero stati accordi o trattati, poiché lo Stato nazista era il naturale protettore della Chiesa protestante. Fu allora che nel campo dei pastori e teologi l’allarme divenne generale. Il cesaropapismo per la Germania protestante non è cosa nuova, fu anzi una conseguenza dello scisma luterano. Tuttavia i principi – tranne quel romantico riformatore che fu Federico terzo – pur manomettendo la organizzazione ecclesiastica, della quale erano summi episcopi, non toccavano la materia di fede e la Bekenntnis. Comunque erano una cinquantina e il loro stesso dispotismo trovava un limite nelle autonomie tradizionali e locali. Il nazismo invece è un dispotismo più pericoloso, perché trae, da una rivoluzione nazionale, la forza di superare tutte le tradizioni. La sua tendenza unitaria abbatte le frontiere regionali, il suo istinto centralizzatore assorbe tutte le fedi, il suo totalitarismo monopolizza tutte le forze. I cristiano-tedeschi si erano impadroniti del governo ecclesiastico ed esercitavano il loro dominio con una logica inesorabile. Morto Hindenburg, il primo statuto, frutto di compromessi, venne sostituito da una specie di legge de’ pieni poteri per il Müller e accanto a costui si levò prussianamente e brutalmente energica la figura del procuratore Jäger, braccio secolare che non attende fuori che gli venga affidata l’esecuzione della sentenza, ma che siede addirittura nell’aula pro tribunali. Allora alcuni uomini coraggiosi dell’opposizione, giocando il posto e rischiando l’urto colla polizia di Stato, crearono prima la lega di necessità (Notbund) dei pastori, poi risuscitarono in alcune regioni gli antichi «consigli dei fratelli», organi della vecchia chiesa; infine questi consigli regionali si radunarono nella scorsa estate a Barmen in un sinodo che pose le basi dottrinali dell’opposizione. Non ci domanderemo se a Barmen venne davvero trovata la formula che concilia la Bekenntnis dei luterani, con quella dei calvinisti o degli uniti. L’unità fu espressa nei confronti della Reichskirche e del nazismo, negativamente. Ricordate i punti salienti della dichiarazione barmense? «La Chiesa non deve mai sottomettersi alle correnti filosofiche o politiche di nessuna epoca … Non v’è nella Chiesa un Führer col diritto di dominio. Lo Stato ha il dovere di mantenere del suo meglio il diritto e la pace, con la legge e l’uso della forza. La Chiesa rifiuta ogni falsa dottrina secondo cui lo Stato dovrebbe e potrebbe divenire la sola organizzazione sociale della vita umana». A Barmen l’opposizione ecclesiastica si costituì anche formalmente, nominando un direttorio, a capo del quale sta l’ex superintendente della Westfalia Koch , il parroco di Altona e noto scrittore Asmussen e il pastore di Berlino (Dahlem) Niemöller . Da questo momento Müller e Jäger accelerano i loro provvedimenti, come gente che ha paura di arrivar tardi. Le chiese regionali, spontaneamente o per forza vengono inquadrate, ossia rimettono i poteri alla Reichskirche, che s’impadronisce dei seminari, delle opere ecclesiastiche, dei benefici e delle nomine alle parrocchie. Alle chiese periferiche non si lascia che la Bekenntnis. Ma chi salvaguarderà la dottrina, se tutti i poteri stanno in mano d’una chiesa centrale la quale dichiara essa stessa di non aver una propria Bekenntnis? Nell’impeto della conquista Müller ed Jäger si lasciano sfuggire dichiarazioni compromettenti. Il primo lancia il motto: un Reich, un popolo, una Chiesa; il secondo afferma che le professioni di fede si possono cambiare. Ecco che i pastori deposti, i teologi dell’opposizione, con alla testa le università di Lipsia e di Erlangen, insorgono in difesa della Bekenntnis, cioè della confessione augustana e alla Reichskirche oppongono la Bekenntniskirche (chiesa confessionale), al sinodo ufficiale un sinodo confessionale . All’atto di violenza usato dal procuratore sinodale contro il vescovo del Württemberg il sinodo confessionale risponde col dichiarare Müller e Jäger fuori della chiesa luterana e allo scioglimento dell’ultima chiesa autonoma, quella bavarese, col proclamare formalmente in una nuova assemblea tenuta a Dahlem (Berlino) lo scisma dalla chiesa statale, il rifiuto di pagare l’imposta ecclesiastica e col rivendicare a sé il carattere e la funzione di chiesa, tanto che il suo presidente, il Koch, ordinò imponendo le mani cinque nuovi pastori. Che farà ora il Müller, intronizzato di recente con pompa inusitata e fra il garrire festoso delle bandiere uncinate? Che farà Hitler, il cancelliere di confessione cattolica, il quale insegna nella sua autobiografia che il moderno politico deve guardarsi dal suscitare lotte religiose? Il fatto che l’opposizione germanica ottenne un voto di adesione ed incoraggiamento nel convegno estivo del consiglio ecumenico protestante, tenuto in Fanoe di Danimarca, e che l’altro giorno a Dahlem erano rappresentati gli anglicani e i protestanti svizzeri non gli deve riuscire indifferente. E qual delusione proprio per i circoli conservativi luterani, i quali avevano accolto il nazionalsocialismo come la salvezza contro il razionalismo liberale che corrodeva le midolla del protestantesimo! Si è dimostrato invece che il nazismo è ferocemente intollerante quando si tratta di pensiero politico, ma non abbastanza conservativo, per proteggere il tradizionale pensiero religioso. Anzi si avvera quello che avevano rilevato con apprensione i vescovi cattolici, che nelle sue dottrine ed anche in alcuni maestri che le diffondono – vedi il Rosenberg – s’insinua il veleno d’una Weltanschauung precristiana o pagana la quale, nonostante le dichiarazioni del Führer, lo può condurre a cozzare in pieno contro l’essenziali esigenze del cristianesimo. Si annunzia all’ultima ora che il consultore legale Jäger – figura caratteristica del cesaropapismo luterano – abbandona il suo posto per ritornare al ministero del culto. Sosta per riprendere la lotta, o ricerca di un nuovo compromesso? «Lerroux es un anciano de pulso firme, scrive il Debate, e gli anziani che conservano il polso sogliono essere i più adatti ad esercitare le funzioni di governo. Gli anni gli hanno dato la esperienza, la conoscenza della vita e degli uomini, la serenità per guardare il mondo ed i fatti … Lerroux è l’uomo dell’ora presente». Questo giudizio così lusinghiero, scritto dopo la vittoria antirivoluzionaria, fa credere infondate le voci di una nuova crisi, sparse all’estero forse dai fuorusciti. Conviene invece sperare che questa volta il tumore sia stato aperto fino in fondo e che l’infezione venga completamente cauterizzata. Bisognerà attendere ancora qualche giorno per farsi un’idea adeguata degli orrori, delle vittime, delle devastazioni di questa nuova rivolta. Ma intanto è già certo che si tratta di un’altra battaglia di retroguardia che il socialismo europeo va combattendo prima della sua rotta definitiva. Il socialismo parlamentare, una volta così sicuro dell’avvenire, così fiducioso degl’inevitabili progressi che parevano garantiti dal meccanismo democratico parlamentare, ha perduto la calma e la fede. L’intervento armato della reazione antimarxista in alcuni paesi europei lo ha sconcertato. Il fascismo, nei films di Mosca e paesi tributari, è diventato sinonimo dell’orco antiproletario : presi da pazzo terrore i socialisti di destra si abbandonano alle suggestioni della violenza e in braccio alle organizzazioni comuniste. Solo questo stato d’animo generale del socialismo mondiale spiega la disperata e disordinata insurrezione spagnuola. Giacché in Spagna chi minacciava il diritto comune e le libertà politiche e civili, il diritto sindacale e tutti gli altri diritti, dei quali il socialismo aveva così largamente abusato? I rossi erano stati battuti elettoralmente; ma collo stesso metodo, se ne avevano la forza, potevano riprendersi la rivincita. Il presidente Zamora aveva diretto loro pochi giorni prima un appello caloroso, riaffermando che la repubblica era aperta a tutti. Forse che Lerroux al governo coi popolari voleva dire la soppressione delle pubbliche libertà? Certo che Gil Robles non ha fatto mistero del suo proposito di voler arrivare una volta a riformare l’attuale sistema di governo, ma non ha mai patrocinato il colpo di mano, la soluzione di forza. Perché lasciarsi prendere dunque dal panico? Domande ingenue, quando si pensi che perfino in Francia il miraggio del «fronte comune» ha fatto vincere ogni scrupolo e calpestare ogni ragionamento. Nella Spagna inoltre ha contribuito assai alla decisione fatale la situazione interna del partito. Colla sconfitta della sinistra i moderati alla Besteiro si sentivano perduti; tutto un sogno di repubblica socialista, fondata su di un’impossibile legge agraria e sulla legislazione scolastica anticlericale crollava. I capi socialisti avevano perduto il tempo a fare dell’anticlericalismo e dal governo uscivano a mani vuote, cioè senza riforma agraria e senza aver socializzate… nemmeno le assicurazioni. La delusione degli operai dev’essere stata enorme. E così prestarono orecchio ai comunisti che coi loro metodi di inquadramento e di addestramento militare preparavano l’insurrezione, dando qualche garanzia di saperla fare. Gli operai vennero così fanatizzati per combattere l’ultima lotta in difesa della libertà. Qual significato avrà mai assunto nei loro cervelli arruffati questa magica parola? Libertad, gridò un minatore rosso in Barruclo (Palencia), mentre spianava la rivoltella contro il direttore del collegio marista. Invano il sacerdote gli ricordava d’aver fatto scuola gratuitamente per tanti anni ai figli dei minatori. – Ve l’ho educati, allevati, nutriti; e per gratitudine mi faresti del male? – Libertad!, replicò l’energumeno, e sparò. Qual devastazione morale in migliaia di anime, qual rovesciamento di coscienze! L’opera di repressione, necessaria per ristabilire l’ordine, è un nulla a confronto della bonifica morale, ancora più necessaria per garantirlo definitivamente. Per fortuna i cattolici spagnuoli, degni dell’ora che attraversano, ci hanno pensato subito. Nelle more dello sciopero è sorto a Madrid un «Frente nacional del trabajo», costituito in prima fila dai «sindicatos obreros católicos de Madrid» e poi da una serie di altre corporazioni operaie non socialiste. Questo fronte diventerà una formazione permanente, e già raccoglie cospicue adesioni fra le masse operaie, rimaste senza capi e senza mèta. Il manifesto del «fronte nazionale del lavoro» non si dirige soltanto contro le suggestioni del socialismo, ma anche contro il prepotere del capitalismo e la carenza dei pubblici poteri. «Lo mismo – dice l’appello – se fabrican rebeldes con el marxismo y sus afines que con las injusticias del Poder Público o con los abusos y atropellos de cierto sector del capitalismo». I cattolici s’incamminano dunque per una via programmatica sociale di centro. Analogo atteggiamento della «Juventud de Acción popular» che a Madrid e specie nelle Asturie ha collaborato validamente coll’esercito per la causa dell’ordine. Dopo aver salutati i propri caduti col grido della J. A. P. «Presente y adelante», la direzione centrale, mentre annunzia d’inviare nelle Asturie una squadra madrilena, aggiunge quest’appello per i compagni di provincia: «Avete lottato come leoni; oggi dovete aiutare come cristiani i vostri stessi nemici, per dimostrare praticamente che non cercate la distruzione degli operai, ma la loro salvezza e riabilitazione morale, liberandoli dai loro indegni sfruttatori. Todos movilizados en la obra de Asistencia social que en Asturias se va a iniciar!». Le revolverate di Marsiglia, le scariche di fucileria di Barcellona e le cannonate di Oviedo hanno turbato il raccoglimento, col quale la vecchia Europa, così gravata di colpe e pur così incline a ravvedersi, assisteva alla mistica celebrazione di Buenos Aires . Ma chi anche negli anni avvenire, non leggerà con edificazione il mirabile discorso del presidente argentino ? La grande stampa, che ha affettato disinteresse o indifferenza, faccia ora ammenda e riproduca quel documento che fa altissimo onore a chi l’ha pronunciato ed alla nazione, della quale ha così veramente interpretati i sentimenti. Intanto rimane significativo che un giornale come il Temps riporti sul congresso una larga corrispondenza, la quale dopo aver affermato il trionfale ed insuperato successo della mondiale manifestazione scrive: «Le congrès de Buenos-Aires est un témoignage irrécusable du redressement moral qui s’accuse dans le monde entier. Qui y a assisté ne peut douter qu’aujourd’hui les masses, lassées des violences politiques et des vaines promesses cherchent à mettre l’accent sur les valeurs spirituelles les plus hautes, les plus stables, les plus lumineuses. Au moment même où tant de désunion apparaît à la surface des peuples, il semble que monte des profondeurs un grand appel à l’unité fraternelle que les “hommes de bonne volonté” doivent entendre et satisfaire». E più sotto un’altra osservazione di minor ampiezza ma che merita anch’essa di venir registrata: «Il faut admirer aussi le succès incomparable du congrès eucharistique actuel. Ce qui me frappe surtout c’est combien les peuples d’Amérique savent unir à l’élan de la jeunesse un sens de l’organisation au moins égal à celui de nos vieux peuples d’Europe. Tous les progrès modernes ont été mis au service du congrès avec une remarquable intelligence organisatrice. Et nous rapporterons d’ici, outre d’immenses bénéfices spirituels, une confiance rajeunie dans la force et la supériorité de l’esprit latin». 