Che si insistesse anche recentemente nel preparare la commemorazione quattro-centenaria del Concilio di Trento e che i Trentini raccogliessero anche quest’anno fin negli ultimi villaggi montani – così poveri e pur tanto generosi – l’obolo per la pubblicazione della rivista che prenderà nome dal Concilio, è parso a molti un ingenuo ed anacronistico appartarsi dalle correnti vive della storia, un ostinarsi ad evocare ombre e melodie svanite, troppo in dissonanza colla sanguinosa realtà odierna e col suo assordante e frenetico dinamismo. Svaghi e dispute umanistiche della vigilia Questa sensazione di fastidiosa inopportunità è dovuta in parte alla falsa immagine che la scarsa iconografia del Concilio ha fatto nascere nel popolo, non uso a ricorrere ad altre e più essenziali fonti della storia. I dipinti che ritraggono i venerandi Padri e i solenni ambasciatori, assisi nelle loro bancate, a discutere e a decretare o ad ascoltare un predicatore illustre, non possono riaffacciare alla mente altre battaglie che quelle incruente del pensiero; e i cronisti locali preferiscono parlarvi delle brillanti cavalcate e delle processioni solenni, della fastosa ospitalità dei cardinali Madruzzo, del castello , restaurato da Bernardo Clesio e del Palazzo alle Albere, oggi cadente, ma a quei tempi magnifica villa madrucciana . Nei boschetti di questa villa Gerolamo Vida , il celebrato autore della Cristiade, pubblicando a Cremona nel 1556 il suo dialogo «De Dignitate Respublicae», dedicato al Card. Polo , immagina, sviluppando forse un episodio reale, che si sia svolta la disputa sulla società civile fra lui, Marco Flaminio e Alvise Priuli , col seguente intervento anche dei Card. Polo, Cervini e Del Monte ; cosicché per amplificazione è facile il dire, come fu detto, che in questa ed in altre ville, simili spassi umanistici fossero comuni e appartenessero, diremo, allo stile conciliare; mentre di fatto il Vida ha cura di precisare che tali accademie si potevano fare solo nel periodo di attesa dei tedeschi che per nove mesi si aspettarono invano …sicut etiam nunc sempre prolatando rem trahunt morasque omnes tergiversando interponunt (Opera omnia II, Patavi, 1571, p. 9). Fu sulla stessa area che per festeggiare l’arrivo di Filippo II di Spagna il 3 giugno 1551 si celebrò un torneo che riproduceva le gesta di Rodomonte , non so bene se quelle compiute dal ribaldo sotto le mura di Parigi o nel duello con Ruggero; ma lo indovinavano gli spettatori di allora, perché tutti a quei tempi andavano pazzi per le prodezze cavalleresche dell’Orlando Furioso e l’Ariosto era morto appena 12 anni prima che si indicesse il Concilio. Tempi fecondi per le lettere e l’arte! Cellini e il Vasari , il Caro , il Tasso , il Palestrina sono viventi, e possente e formidabile batte ancora lo scalpello di Michelangelo il quale non lo lascerà cadere che un anno dopo la chiusura del Concilio… Sfondo di violenze e di guerre Sì, ma anche tempi di violenze, di paure, di sangue e di guerre, tanto che il ripensarli, il riviverli, come si vuol fare celebrando una commemorazione, non è davvero in contrasto coi duri tempi che attraversiamo. Certe stampe riproducono i fuochi d’artifizio che si accendevano a Trento nelle grandi occasioni, per festeggiare anniversari o i più illustri personaggi conciliari che a mano a mano sopraggiungevano. Trattatasi per lo più delle così dette «botti ardenti»; una volta però – narra uno storico locale del Concilio – si distinsero in modo particolare i tedeschi che costruirono un castello il quale gettava saette e cannonate, come una fortezza vera. E non fuochi artificiali, ma saette e cannonate vere si sparavano anche in quei tempi leggiadri per tutta l’Europa. La violenza era allora più che mai nei costumi e la guerra un malanno permanente. Qualche Padre del Concilio, non eccessivamente familiare colle armi, deve aver avuta la sensazione di Don Abbondio innanzi alla Malanotte , quando lesse il bando emanato dal Madruzzo nel luglio 1545 che proibiva di «por mano alla spada sotto pena di tre tratti di corda» e «chi portasse armi dopo un’ora di notte senza lume verrebbe punito con sei tratti della stessa corda»: bando che, com’è noto, non impedì più tardi zuffe sanguinose con morti e feriti. Quando venne decisa la convocazione del Concilio, era appena chiusa con la pace di Crepy (1544) la serie interminabile delle guerre fra Carlo V e Francesco I , durate un ventennio, ma la pace era tutt’altro che assicurata, perché in Germania si era costituita dal 1531 la lega di Smalcalda dei principi protestanti e contro di essa un’assai debole e indecisa coalizione dei cattolici. Indottovi ora dalla sua coscienza di Advocatus Ecclesiae, era mosso da interessi politici, Carlo V passava in modo sconcertante dalla tattica conciliativa verso i protestanti, per guadagnarne l’appoggio contro la Francia o contro i Turchi, alla guerra di repressione per ridurli all’obbedienza ed imporre l’unità religiosa. In questo giuoco d’altalena ora invocava imperiosamente il Concilio generale, ora lo ritardava. Così, quando i Padri s’erano raccolti in numero sufficiente proprio a Trento, ove egli li aveva voluti, e mentre durante l’inverno si dedicavano allo studio dei decreti sulla S. Scrittura, sul peccato originale e sulla giustificazione , donde aveva preso origine la scissione luterana, ecco che Carlo V riuscitogli di tirar dalla sua Maurizio di Sassonia , del Concilio già s’interessa meno e pensa a debellare con le armi gli Smalcaldici. A Trento nei circoli ecclesiastici s’era avuto un momento di sollievo, quando era capitata la notizia della morte di Lutero , ma ben presto si diffuse il timore che l’alleanza tra Papa e Cesare a cui aveva collaborato Cristoforo Madruzzo, portasse in estate alla guerra e mettesse in pericolo il Concilio . Infatti in luglio arrivano a Rovereto le milizie pontificie comandate da Ottavio Farnese e di lì, rasentando le mura di Trento, per non turbare i Padri, vanno a metter campo a Lavis . Si svolge ora la campagna del Danubio che finì con la vittoria di Carlo V a Mühlberg (1547) e colla cattura dei capi ribelli, benché il Papa, in dissidio con l’incostante imperatore, avesse già ritirati i suoi aiuti. Intanto a Trento s’era tirato avanti preparando altro materiale dogmatico sui Sacramenti . Ma nel marzo 1547, dopo la sessione VII, particolarmente feconda, si ebbero tra i membri dell’assemblea due morti improvvise e misteriose, e si sparsero voci di contagio. Sull’orizzonte di Trento comparvero minacciosi i cavalieri dell’apocalisse. Dopo la guerra, la peste? Il responso dei medici fu meno allarmante: «febbri pestilenziali con petecchie». Girolamo Fracastoro , medico e poeta, che Paolo II aveva nominato protofisico del Concilio, sentenziò che convenisse abbandonare la città. Come non prestar fede al fondatore della patologia moderna che nel suo «De Contagione et Contagiosis Morbis», pubblicato a Venezia, l’anno prima, aveva dimostrato che il tifo esantematico era compagno inesorabile della guerra e della fame? Il suo parere venne preletto in Duomo, e sotto tale impressione fu deciso il trasferimento del concilio a Bologna, nonostante le obbiezioni di un gruppo di incondizionati partigiani dell’imperatore. Era costui nel frattempo salito col trionfo di Mühlberg al culmine della gloria, sì che protestò fieramente contro il trasferimento del Concilio. I Padri continuarono tuttavia i lavori, senonché un triste giorno giunse la notizia che Pier Luigi Farnese era stato trucidato e che gli imperiali avevano immediatamente occupata Piacenza. Carlo V si impadroniva così di un energico mezzo di pressione per influire sulle decisioni del Papa che aveva tentato invano di continuare il Concilio, al di fuori dell’influsso imperiale. In seguito a tali pressioni in via di fatto i lavori a Bologna andarono spegnendosi; e infine si decise la ripresa a Trento. Ripresa a Trento e nuova catabasi Qui il Cardinale Crescenzi , unico legato, arrivò il 29 aprile 1551, ma ecco ripetersi il giuoco del dover attendere i protestanti tedeschi, il cui intervento era stato promesso dall’imperatore, e li si dovette aspettare fino all’autunno prossimo e quando arrivarono in sparuto manipolo fecero fallire ogni accostamento, insistendo su pregiudiziali impossibili. Nel 1552 siamo già ad una nuova guerra con la Francia, ove a Francesco I era succeduto Enrico II. Nella primavera giunge a Trento la terribile notizia che Maurizio di Sassonia aveva tradito l’Imperatore ed era passato ai francesi. Nel marzo egli conquista Augusta e minaccia Carlo ad Innsbruck. Grande inquietudine regna nei circoli conciliari e parecchi Vescovi italiani e spagnoli se ne scappavano via di trafugo. Quando poi corrieri e fuggiaschi che avevano passato il Brennero a spron battuto, narrano che Carlo è fuggito con magra scorta a Villacco, e Maurizio è entrato in Innsbruck, la fuga dei Padri si fa generale e la paura diventa panico, sì che parecchi discesero fino a Verona su malconce zattere, e tra essi fu lo stesso Card. Crescenzi infermo che, per gli strapazzi del viaggio, tre giorni dopo spirava. Siamo nel 1552 e da quell’anno, prima che ci si rivedesse a Trento, quanti avvenimenti! Alla Dieta di Augusta (1555) ci si rassegna oramai alla scissione religiosa come ad una fatalità già consolidata e non superabile; nello stesso anno muore Giulio III e poco dopo Marcello II, entrambi solleciti del rinnovamento religioso e già Legati a Trento, e l’anno dopo abdica Carlo V dopo aver lasciato la Germania alle cure del fratello Ferdinando . A Roma sale sulla cattedra di Pietro Paolo IV, inflessibile persecutore dell’eresia ed energico promotore di riforme anche nel collegio dei Cardinali e negli uffici della Curia romana, ma contrario «a che il Concilio si tenesse a Trento, quasi in mezzo ai luterani», come egli stesso dichiarò all’ambasciatore veneto Bernardo Navagero . D’altro canto l’idea di Paolo IV di far deliberare la riforma da un Concilio romano sul tipo del V lateranense, venne ostacolata dalla guerra che egli stesso suscitò, sia per aver lasciata troppo mano libera agli intrighi del Cardinale nepote , sia per la sua invincibile avversione contro gli ultramontani imperiali, che accusava di connivenza con l’eresia e di tirannia sulle terre italiane. Nel Concistoro dell’8 ottobre 1555, che fu decisivo per la guerra, Papa Carafa ripeté d’aver sempre innanzi agli occhi «il più crudele ed empio saccheggio che sia mai avvenuto» cioè quello del 1527, «di non volersi lasciar sorprendere come Papa Clemente VII». Ma i fatti non corrisposero alle parole, e due anni dopo il duca D’Alba , comandante delle truppe spagnole, giunse vittorioso fino all’ultimo contrafforte dei colli Albani e una notte per poco non diede la scalata alle mura di Roma, presso porta Maggiore. Passata anche questa paura, dopo la pace di Cave , l’ottuagenario Pontefice si ritira più che mai a vita ascetica e s’infervora nei suoi decreti di riforma; ma ben presto, anime pie lo devono avvertire che mentre egli lavora e prega come un romito al Belvedere, al di là, nell’appartamento Borgia, suo nipote Carlo, al quale è demandato il governo temporale dello Stato, intesse intrighi politici, badando a far danari, e nella sua vigna in Trastevere col suo parentado e con altri della sua risma mena vita allegra e mondana. L’ira del sant’uomo fu tremenda, i nipoti furono messi al bando, e in ventiquattr’ore si fece in Vaticano piazza pulita. Riforme e rigori a Roma Tuttavia, quando nel 1559 gli successe il Cardinale De Medici col nome di Pio IV , parve al nuovo Pontefice e ai suoi consiglieri che convenisse dare un esempio salutare mostrando che l’epoca del nepotismo mondano era finita. Durante l’interregno, il più anziano dei nipoti Carafa, il duca di Magliaro, aveva fatto vendicare nel sangue la presunta infedeltà della moglie e questo delitto per quanto una certa tradizione di giustizia feudale cercasse di contestarlo, aveva suscitato orrore, tanto più che l’esortazione a salvare in sì tragico modo «l’onore» della famiglia era venuta proprio dal Cardinale Carlo. Questo delitto divenne così l’occasione del processo contro i nipoti Carafa, ai quali il promotore di giustizia rinfacciò tutti i passati soprusi e intrighi politici. Dopo una lunga istruttoria comunicata in Concistoro, la notte del 5 marzo 1561 un lume collocato in cima a Castel Sant’Angelo segnalò a Pio IV che il già potente Cardinale nipote era stato giustiziato e gli altri più direttamente implicati nell’assassinio decapitati a Tor di Nona. E il Papa che con questa sentenza si era assiso arbitro fra due epoche, quella della rinascenza e quella della riforma, dichiarò poi di aver voluto dare un esempio per i futuri Cardinali nipoti e condannare non solo i Carafa, ma implicitamente anche i Borgia, i Medici e i Farnese e la tendenza in genere manifestatasi da Sisto IV in qua di crearsi dei ducati ereditari a spese della Chiesa. E Pio IV, benché personalmente non scevro di debolezze né tale da sostenere il paragone col suo santo successore Pio V , aveva diritto di parlare così, perché il suo Cardinale nipote si chiamava Carlo Borromeo. Intanto contro la ripresa del Concilio agivano nuove diffidenze e rivalità. A Roma ci si chiedeva se i principi non profittassero del Concilio per aumentare le loro intromissioni nell’amministrazione ecclesiastica, causa prima degli abusi, la Francia non aveva gran fretta di rinsaldare l’unità politicomorale del già troppo potente impero degli Asburgo, il pio Ferdinando, ascoltando i suggerimenti di consiglieri meno retti di lui, diffidava della volontà della Curia di riformare se stessa, e Filippo II montava gelosamente la guardia in difesa del suo cesaro-papismo. I tempi erano minacciosi anche fuori della Germania, centro dell’eresia. I calvinisti in Francia avevano dato l’assalto alle chiese e ai conventi per «l’abolizione dell’idolatria» e i cattolici si difendevano con le armi; in Inghilterra gli ultimi vescovi languivano nella Torre o in altre prigioni – l’ultimo morirà nel 1584, dopo 26 anni di prigionia. Il 1 maggio 1561 il Consiglio segreto inglese radunato a Greenwich decide di non accogliere l’invito per Trento e di non ricevere nemmeno il Martinengo delegato del papa. Con tutto ciò il Padre comune non si scoraggia. Merita rilievo che il pontefice romano, passando sopra a tutte le ingiurie che da Lutero in qua gli erano state lanciate contro, insistesse anche questa volta e fino all’ultimo, perché i protestanti o come si disse riguardosamente a Trento «i fratelli che non condividono la nostra fede» venissero a discutere e a cercare la concordia nelle dottrine e la riforma dei costumi, in un’assemblea comune. I delegati pontifici Commendone e Delfino si presentarono di corte in corte, subendo spesso umiliazioni ed amarezze. Di fronte ai protestanti Non è dunque, in verità, che mancasse lo sforzo di comprensione e che non si ammettesse che si era peccato intra moenia ed extra. Lo stesso Commendone, divenuto poi cardinale, in un suo discorso (Pastor VII, 313) scriverà che una delle cause che negli ultimi decenni aveva scosso il prestigio dei papi e dei cardinali era stato il nepotismo e il «vivere secolarmente et governare anchora lo Stato nella maniera che fanno i principi secolari et ragunare tesori et cercar gloria non conveniente» e la libertà e la franchezza di questi tempi era tale che, per citare un esempio, Lodovico Parisetti poteva stampare a Bologna nel 1560 i suoi «epistolarum ad Pium IV P. M. libri III», nei quali esorta il pontefice ad accettare le norme conciliari anche per sé e ricorda che «i peccati dei Papi e dei Vescovi avevano la loro parte nella scissura ecclesiastica». Non aveva del resto Roma papale con le sue «deputazioni di riforma», coll’elaborazione di bolle, la cui pubblicazione venne purtroppo più volte differita per le guerre sopravvenute o per la morte dei pontefici, non aveva Roma date ripetute prove del suo buon volere di togliere gli abusi infiltratisi nell’amministrazione ecclesiastica, a costo anche, com’era avvenuto della riforma della Dataria di Papa Carafa, di gravi sacrifici finanziari? Lo storico Jedin in una sua preziosa sintesi (Kirchenreform und Conzilgedanke, Hist. Jahrb. 1934) , di tali tentativi e disposizioni, per quanto riguarda il periodo che qui interessa, ci ha dato un quadro convincente. E dello stesso autore basta scorrere la classica biografia Gerolamo Seripando (Würzburg 1937) per constatare quanto sforzo di comprensione si fosse disposti di fare a Trento, onde venire incontro fino all’estremo limite del possibile, anche sul terreno della dottrina, specie riguardo la giustificazione e il peccato originale, alle tesi dei fratelli separati. «Fosse piaciuto a Dio che coloro pei quali abbiamo intrapresa sì perigliosa navigazione – esclamerà l’oratore ufficiale della chiusura del Concilio – ci avessero aiutato a costruire questo edifizio, ma certo la colpa non si può ascrivere a noi. Noi abbiamo scelto questa città quasi in sulla soglia dell’Allemagna; cioè quasi alle porte del loro paese e non abbiamo chiamato alcuna guardia alle nostre difese, alfine di assicurarli delle libertà loro… noi li abbiamo per lunga pezza aspettati né mai desistemmo di esortarli e di pregarli di unirsi a noi per conoscere il lume della verità…»; «…e fu messa una tale imparzialità nel pesare gli argomenti e le ragioni dei nostri avversari da parer quasi difendessimo la loro, non la nostra causa». La fantasia può appena immaginare qual felice svolgimento avrebbe potuto avere la civiltà d’Europa e del mondo, se protestanti ed anglicani avessero accettato l’invito di ricostruire assieme la casa comune ed il vecchio continente si fosse potuto presentare unito di fronte all’immenso mondo nuovo delle colonie e delle scoperte. Quante difficoltà però dovette ancora attraversare «la perigliosa navigazione» del Concilio prima di arrivare in porto! Vi accenneremo parlando dell’ultimo volume che dobbiamo al valente storico qui più volte ricordato. 