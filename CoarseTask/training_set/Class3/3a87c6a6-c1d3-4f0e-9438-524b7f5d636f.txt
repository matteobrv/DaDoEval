Le parole di congedo che il nostro eccellente amico Maurice Vaussard scrive nell’ultimo numero del suo Univers-Bulletin Catholique International si leggono con tristezza e commozione. «Le désarroi des esprits autour de nous, les oppositions de tendances et de générations, l’acuîté prévisible des prochaines luttes politiques, s’ils inclinent certains à éléver la voix et à s’efforcer de faire prévaloir leur opinion, en inclinent d’autres au silence et au recueillement. Nous sommes de ceux-là. A l’approche des tempêtes, la prière est plus opportune que la parole». Il Bollettino era un organo di collaborazione internazionale sorto ott’anni fa col simpatico ottimismo di chi affidava l’intesa fra le nazioni all’idea cattolica. Oggidì che gli egoismi nazionali si ritirano di nuovo dentro le trincee del sospetto, al Bollettino cominciava a mancar l’aria per respirare e vivere efficacemente. Si annunzia d’altra parte che la bandiera, tenuta alta dal Vaussard con l’onore del suo brillante ingegno, non verrà abbassata definitivamente e che altri la riprenderà in mano con giovanile vigore. Auguriamo che sia presto così. I cattolici francesi che hanno saputo lanciare da poche settimane un nuovo e brillante ebdomadario palpitante di attualità e fervido di pensiero, il Sept della Vie Intellectuelle , hanno il diritto ed il dovere di alimentare ancora la fiaccola di cooperazione internazionale, accesa fra tanti consensi, da Maurice Vaussard. Nessuna meraviglia però che certi spiriti superiori in mezzo alla crisi morale, intellettuale ed economica che si abbatte sul mondo, sentano il desiderio del silenzio e del raccoglimento. La vittoria dell’irrazionale sconvolge le dottrine più generalmente ammesse ed annnienta le previsioni della logica. La violenza del pugno e della parola esercita ogni giorno un fascino crescente, preparando quella della barricata e del cannone. Pare in verità che gli sforzi dei ragionatori, dei moderatori, degli ottimisti siano destinati a fallire e che solo la Provvidenza sia chiamata, al di sopra delle forze umane, a mettere ordine e pace. Così almeno è tentato di concludere il buon cittadino francese ogni mattina, sfogliando i giornali. C’è un incrociarsi d’iniziative, un cozzar d’interessi, un sommovimento di passioni, una confusione di linguaggio da far perdere veramente la testa. Tutti gettano l’allarme e parlano del «fascismo» alle porte. La federazione repubblicana d’Orange, sentito il Daladier, il quale descrisse la giornata del 6 febbraio come una vera vigilia rivoluzionaria, «adresse un appel pressant en vue d’une union loyale contre le fascisme»; il sindacato dei maestri taccia di «fascismo» l’attuale governo di coalizione G. Doumergue; la confederazione del lavoro socialista accusa di «fascismo» i partiti moderati, ma questi alla lor volta parlano di «fascisme rouge». Parigi è tappezzata di manifesti, nei quali i comunisti dell’Humanité accusano di «fascismo» i socialisti della confederazione, i quali alla loro volta replicano con un altro manifesto, che dice: «Ils (i comunisti) étaient déjà le 6 février place de la Concorde aux cotés des fascistes … Leurs manouvres odieuses répètent l’action qui, en Allemagne à fait le lit de la dictature d’Hitler. Entre eux et nous et tous ceux qui sont attachés aux libertés publiques, il ne peut y avoir rien de commun…». Nulla di comune! Ma intanto Leone Blum preconizza sempre l’unione di tutto il proletariato per la suprema lotta antifascista, ed intanto i funzionari socialisti, sotto il pungolo della propaganda moscovita, preparano la sommossa degli statali contro le riduzioni del 5 fino al 10 per cento. I liberali sono preoccupati per la penetrazione marxista nell’insegnamento. Il congresso dell’«Union national des membres de l’enseignement public», tenuto la settimana scorsa a Nantes, ha rilevato per bocca del prof. Salvatier che «la questione d’un regime di libertà o d’autorità è al centro delle preoccupazioni attuali», che bisogna difendere la libertà della scuola perché «in Francia una dottrina di stato opprimerebbe le coscienze dei maestri e degli allievi», che «les signes d’une dictature ou, si l’on préfère, d’un fascisme de l’école, se multiplient. La notion roussseauiste et jacobine de l’onnipotence de l’Etat reprend sa malfaisance». Venendo però al concreto un altro relatore ha dimostrato, in base ad un’inchiesta contemplante numerosi casi personali, che la tirannia scolastica che oggi minaccia la libertà in Francia è l’anticlericalismo inesorabile e forcaiolo di maestri ed ispettori, massonici e socialisti. Che è dunque «le fascisme», deve chiedersi l’uomo della strada; il socialismo o l’antisocialismo, il giacobinismo o il clericalismo? La Confederazione generale del lavoro vota un ordine del giorno in cui «decisa ad impedire un colpo di mano e il crollo delle libertà democratiche», afferma: «En régime démocratique, le libre jeu de la Constitution est incompatible avec des méthodes qui prétendent substituer la contrainte de la force à l’exercice du droit». Sì, ma poco prima motivando quest’ordine del giorno, Jouhaux non aveva escluso che i sindacati, esauriti i mezzi di far presa sull’opinione pubblica, ricorrerebbero anche ai «moyens de force». Contraddizione in potenza che molti paesi hanno già visto in atto e all’esistenza della quale il fascismo deve in molti paesi il suo trionfale cammino. In mezzo a tanto abuso di parole, a così grave stravolgimento di dottrine e confusione di direttive, ascoltiamo ancora una volta la voce chiarificatrice ed ammonitrice della Chiesa. I cardinali e i vescovi di Francia dopo aver passato in rivista i mali dell’ora presente: crisi economica, serie di scandali, lotte fratricide, dichiarano in una lettera collettiva che la questione è sovrattutto morale. Bisogna opporsi alla disgregazione della famiglia e alla demoralizzazione della scuola. «In mezzo alle gravi congiunture presenti ed alle passioni che agitano tutti i popoli della Chiesa appare come la custode della libertà e della pace. Da una parte, precisando i diritti e i doveri dei governi e dei cittadini e dall’altra proclamando il primato della personalità umana, essa ci difende contro gli statalismi eccessivi e contro l’anarchia, assicurando nello stesso tempo una saggia libertà e la vera civiltà». Passando poi al campo economico i vescovi dichiarano che «la Chiesa afferma i diritti dei padroni e degli operai a costituire proprie associazioni sindacali, ma domanda ch’esse creino fra loro delle commissioni miste per il bene della professione comune. L’arbitrato dovrà intervenire per evitare, per quanto è possibile, il ricorso alla serrata e allo sciopero, che sono dei disordini sociali. Essa vede in queste istituzioni i primi elementi della professione organizzata, usciti a fatica dal caos dell’individualismo e della concorrenza. Essa augura per il bene dell’ordine sociale che questi sforzi riescano a costituire sotto una forma nuova e più adatta la corporazione coi suoi quadri, la sua gerarchia, il suo potere regolamentare, la sua giurisdizione e i suoi diritti di rappresentanza presso i poteri pubblici…». Dunque le corporazioni, le vecchie corporazioni, patrocinate, fin dal 1870 dai «catholiques sociaux»! Si griderà anche contro i vescovi alla reazione? Ma che dire allora della confederazione sindacale socialista, la quale, convocati di questi giorni gli «stati generali del lavoro» – ricordate nel 1889 gli «stati generali» di de Mun e du Pin e nel 1922 gli «stati generali» di Valois, Mathon ecc.? – vi propone, tra il plauso delle rappresentanze operaie, un Consiglio nazionale economico, ingranato nello Stato, ed accanto al Parlamento, la cui sovranità politica è mantenuta, ma con clausole che l’obbligano a sentire sui problemi economici il nuovo corpo? Questo consiglio (in ombra esiste di già) sarà riformato in modo da comprendere i rappresentanti delle associazioni sindacali padronali ed operaie, delle banche, dei tecnici, dello Stato. Ed avrà la funzione di «volant régulateur de l’économie». Vigilerà sulla vita economica, centralizzando tutte le informazioni, controllerà i finanziamenti e la formazione degli stocks. Stabilirà un programma «d’outillage national; transports, services municipaux, extensions urbaines, etc.». Questo programma sarà allentato o accelerato a seconda della congiuntura economica. Le industrie-base e le banche costituiranno un settore controllato dell’economia … Ed omettiamo altri particolari di questo programma economico, elaborato in tutti i suoi dettagli. Ma il buon cittadino sovraricordato, leggendo questo programma di economia governata, che il Temps chiama «fascista», Jouhaux «socialista» e Paul Boncour «democrazia economica» e ricordandosi forse d’aver letto qualche cosa di simile in antichi libri cristiano-sociali si chiederà: E se provassimo una volta ad intenderci sulle cose, lasciando da parte i nomi? Per la Pasqua alcuni pochi giornali della Germania hanno pubblicato una lettera del Santo Padre a mons. Klens di Düsseldorf, assistente ecclesiastico generale della gioventù cattolica. La lettera, scritta con tono fermo ed accento affettuoso, esprime ai giovani la soddisfazione del Papa per il loro coraggio, li assicura ch’egli segue con paterna sollecitudine le vicende delle loro associazioni e proclama: «La loro causa è la causa nostra». Gli organi più accreditati del nazionalsocialismo hanno vivamente protestato contro i pochi fogli cattolici che avevano pubblicato il testo della lettera pontificia. La «National Zeitung» già organo personale di Göring, s’indigna sovrattutto contro la «Germania», la quale pur essendo ai servizi di von Papen, ha riprodotto in grassetto il documento pontificio. Pazienza – scrive il giornale – che lo facciano redattori dell’epoca di Brüning, ma gli uomini nuovi venuti su colla fiducia e col mandato del vicecancelliere, non sono scusabili in alcuna maniera. O sono forse anche costoro, come i loro protettori, dei nemici mascherati del nazionalsocialismo che si riservano nel momento opportuno di accoltellarlo nella schiena? Quest’attacco, appena simulato, contro von Papen, imitato da altri giornali, ha fatto circolare la voce ch’egli abbandonerebbe il governo. Ma si tratta finora di congetture . Certo che Hitler dovrà prendere fra poco nella questione religiosa un atteggiamento preciso e spazzare il campo dalle contraddizioni che minacciano d’invilupparlo. Le questioni grosse per il nazionalsocialismo sono tre. Ricordiamo anzitutto il largo dissidio, che si potrebbe chiamare nettamente anche scisma entro la «Reichskirche». «Sinodi liberi» si organizzano oramai in varie parti della Germania. Il Notbund (associazione di necessità) dei pastori resiste agli ordini del Reichsbischof Müller, che in un suo accorato appello del venerdì santo, rivela le sue scarse speranze in una resipiscenza degli ecclesiastici oppositori, i quali «portati all’individualismo, non hanno compresa la tendenza totalitaria del nuovo regime». Hitler esita finora ad intervenire perché gli oppositori sono protetti dall’entourage del vecchio maresciallo e da tutti i pezzi grossi del conservativismo prussiano. Ma la questione ingrossa e a lungo andare egli non potrà sottrarsi alla necessità di prendere un atteggiamento più netto. La seconda questione è quella della A.D.G. Questa sigla s’interpreta «Arbeitsgemeinschaft Deutscher Glaubensbewegung» , nome ufficiale di quel raggruppamento che più brevemente si dice della «fede tedesca». Ne abbiamo già detto altra volta. La «fede tedesca» è la terza confessione che alcuni professori universitari, specie gli etnologi e i propugnatori del principio razzista, vorrebbero instaurare come religione germanica per eccellenza, al di fuori e contro il cristianesimo. Il peggio è che le loro dottrine si nutrono anche della mitologia razzista d’un Rosenberg, capo non solo dell’ufficio di propaganda estera ma delegato dallo stesso Hitler a vigilare sul movimento intellettuale ed educativo della Germania! Ora questi neo-pagani sperano di giungere con una forzata interpretazione della Costituzione di Weimar o, meglio, con un’adatta formulazione del nuovo statuto che si sta preparando, ad essere riconosciuti come «terza confessione» del Reich, con tutti i privilegi delle religioni storiche. Hitler finora non si è compromesso, è molto meno impegnato, ma anche qui i nodi verranno presto al pettine. Terza finalmente questione – last not least – è quella dell’Azione cattolica. Anche in questo campo la tensione, dal concordato in qua, è andata sempre crescendo; mentre le associazioni cattoliche venivano paralizzate o compresse in quasi tutte le regioni della Germania. Lasciamo stare che un buon numero di preti, proprio di quelli che più militavano nell’Azione cattolica hanno dovuto subire misure di persecuzione, che la stampa cattolica, pur dimostrandosi in politica di un conformismo meticoloso, è minacciata nella sua esistenza, come dimostra la recente sentenza dei giudici di Duisburg, i quali dichiarano che nell’attuale Reich la stampa cattolica è superflua; lasciamo stare che i vescovi bavaresi stessi, quando vollero esprimere le loro riserve in occasione del plebiscito e dire che il voto affermativo non significava approvazione della «rivoluzione», si videro confiscati e autoritativamente censurati e che il card. Faulhaber per le sue coraggiose conferenze corse il rischio d’un attentato terrorista. Dimentichiamo tutto questo; ma il peggio è che la reazione anticattolica non va scemando, ma crescendo e che l’abbandono di tutte le trincee politiche e sociali non ha valso ai cattolici un po’ di tregua nemmeno per quanto riguarda l’azione strettamente cattolica. Pochi giorni fa il ministro bavarese Franck , che è anche il legista del partito, in una riunione di magistrati, faceva all’Azione cattolica l’onta di metterla alla pari colla massoneria. «L’Azione cattolica – egli disse –, l’ordine dei druidi, le logge umanitarie, tutte le logge massoniche in generale perseguono degli scopi incompatibili con quelli del nazionalsocialismo…». Come conciliare questi sentimenti col Concordato, colle speranze e colle dichiarazioni di von Papen in polemica coll’episcopato tedesco e soprattutto come conciliare col Concordato l’enorme pressione alla quale sono esposti i giovani cattolici, minacciati del bando dalla vita nazionale? L’ora di decidersi pare venuta anche per il cancelliere germanico, e il discorso pasquale del Pontefice ad un gruppo di giovani tedeschi è un richiamo eloquente e determinante. «Il Santo Padre sa, e purtroppo come pochi possono sapere, quanto difficile e penosa sia l’ora attuale… per tutta la Germania, ma specialmente per la Germania cattolica… e in modo speciale per… la gioventù cattolica. Egli non ha perduto la speranza e la fiducia… la Provvidenza interverrà certamente… Egli sa che… le associazioni giovanili hanno dato prova di un coraggio eroico e di una fede e fedeltà che veramente ricorda i martiri… Essi devono sapere che il papa farà certamente tutto quanto gli sarà possibile per conservare cura paterna di loro e che, sempre se sarà necessario, li difenderà…». «Non dipende dalla volontà del papa ciò che altri possono e vogliono fare di giusto o anche, purtroppo, d’ingiusto: purtroppo anche mentre i responsabili trattano e vogliono trattare, altri maltrattano ciò che il papa ha di più caro… Il papa dirà sempre la verità, difendendola; e difenderà in tal modo i diritti dei suoi figli che sono pure i diritti delle coscienze, della fede cattolica e dell’onore divino…». Abbiamo assistito all’entusiasmo di quei giovani raccolti, dopo l’udienza, attorno all’obelisco di piazza S. Pietro, ove recitarono preghiere per la Chiesa e per la patria e cantarono in un coro di solenne mestizia il Te Deum e l’inno nazionale germanico. Lo spettacolo, estremamente suggestivo, ci faceva pensare con ammirazione a tutta la gioventù cattolica, a tutti i cattolici tedeschi, ricacciati ora dopo tante gloriose lotte, sull’ultima trincea della loro libertà religiosa. Peter Wust all’indomani della guerra aveva scritto il suo «Rückkehr aus dem Exil» (ritorno dall’esilio) per celebrare l’uscita dei cattolici tedeschi dal ghetto, la fine cioè dell’epoca guglielmina che aveva significato per loro svalutazione ed inferiorità. Ritorneranno ora nel ghetto, in un ghetto più chiuso ed oppressivo…? Scacciamo la tetra visione. Il papa ha detto che la Provvidenza interverrà. Interverrà, speriamo, a persuadere i governanti che l’attaccamento dei cattolici alla Chiesa romana non contrasta colla loro collaborazione più fervida alla prosperità della Germania. 