Il comunismo cambia tattica. Chi non ricorda l’atteggiamento dei comunisti in Italia, in Germania, in Francia, diretto sopra tutto a combattere i socialdemocratici e la democrazia borghese? Per la Germania è certo, che se i comunisti non avessero combattuto i socialisti parlamentari, ma li avessero sostenuti, Hitler non sarebbe arrivato al governo. Ora se ne sono accorti e nel recente congresso del Komintern a Mosca hanno deciso di cambiar tattica. Il realismo di Stalin, rinforzato dalla esperienza, è riuscito ad imporsi, né sarà meraviglia che se ne sia fatto sostenitore anche quel Dimitrov , che nel processo di Lipsia aveva partecipato come uno dei primi attori al grande dramma nazionalsocialista. L’ordine del giorno, votato a Mosca, invita i propagandisti ad abbandonare il carattere astratto della loro propaganda per dedicarsi a scopi pratici e ad una dottrina accessibile alle masse. Bisogna convincerli – continua la risoluzione – della necessità che ha il partito nella sua lotta contro il fascismo a difendere i resti della borghesia democratica, onde assicurarsi il concorso dei partiti moderati. «In ogni paese si dovranno adottare i mezzi più opportuni per realizzare l’unità d’azione antifascista». Si stenterebbe a credere ai propri occhi, se tali parole non si contenessero proprio nel comunicato ufficiale del Komintern. Dimitrov, poi, nel suo applaudito discorso ha biasimato aspramente quei comunisti che propugnano il «nichilismo nazionalista». Il loro primo dovere – esclamò il Dimitrov – è invece quello di rispettare il sentimento nazionale popolare. Anche codesto è un linguaggio completamente nuovo in bocca ad un bolscevico. Si dovrà concludere che si tratta di cambiamenti, suggeriti da mero opportunismo? Le sconfitte subite finora, li avrà certo persuasi che la tattica del tutto o nulla liconduce al disastro, ma non è da escludere che sia in atto anche un rivolgimento più interiore, che cioè anche i più arrabbiati internazionalisti si siano convinti che il sentimento nazionale è una insopprimibile forza di natura. Il vigore della reazione europea contro l’antinazionalismo li deve avere persuasi che qui si tocca un nervo vitale della costituzione dei popoli. La nuova tattica avrà effetti pratici specialmente in Francia, nella costituzione e nel consolidamento del Fronte comune . Il pericolo che la borghesia radicale, per paura di un colpo di mano nazionalista, scivoli verso l’alleanza cogli estremi, è aumentato, perché i radicali potranno affermare, con qualche apparenza di verità, che sono proprio i comunisti a fare un passo verso la democrazia e non i democratici ad accostarsi al socialismo bolscevico. Ottocento delegati rappresentanti 80 mila insegnanti, regolarmente ed illegalmente sindacati, hanno applaudito in Francia a dei propositi e votato delle decisioni che hanno carattere spiccatamente rivoluzionario. Sotto pretesto di combattere il fascismo, il segretario generale Delmas – un insegnante messo in disponibilità, colla riserva di tutti i vantaggi della carriera – ha protestato con tale veemenza contro i decreti-leggi Laval, ha inveito con tanto disprezzo contro i ministri e i parlamentari, che in verità sono bene da compassionarsi quei governi che si credono costretti a tollerare siffatto linguaggio. Ma non si tratta solo d’irruenza verbale. Delmas inneggiò anche apertamente alla rivoluzione. «Da una parte – egli concluse – il fascismo e la guerra; dall’altra il risveglio dello spirito di libertà, il disarmo; la formula sublime, lanciata dai comunisti: “pane, pace e libertà” è anche la nostra divisa. Fra qualche mese la coalizione popolare avrà il potere nelle mani: o allora o il fascismo!». Nel congresso magistrale ebbe la parola anche il segretario della «Confederazione generale del lavoro» Jouhaux , il quale espose il noto piano di politica costruttiva delle sinistre: un programma minimo di nazionalizzazione, alla stregua del piano Man, programma che dovrà essere la piattaforma elettorale comune dai comunisti fino a Daladier. Con tale programma le sinistre affronteranno le elezioni, sfruttando sopra tutto la crescente opposizione ai decreti Laval. Riuscirà il piano a raggruppare sotto una sola bandiera forze così disparate? Se si tratterà degli odi e degli amori a tutti comuni, nulla di più facile, specie quando le «leghe di destra» si prestassero a far da spauracchio. Ma se il programma dovrà veramente costituire uno strumento di realizzazione pratica, come mettere d’accordo gl’inflazionisti e i deflazionisti, come trovare gli 11 miliardi dei decreti che si vorrebbero abolire, ed evitare il crollo del franco? Nemmeno nel Belgio, con Man al governo, è possibile nazionalizzare le banche e le industrie-chiavi; come lo si potrà tentare impunemente con una popolazione prevalentemente risparmiatrice? La evoluzione comunista, sotto la pressione della realtà, si accentua anche sul terreno agrario. Quest’anno è il primo raccolto che si fa col nuovo … statuto. È noto che, in base alla costituzione sovietica, il territorio di ciascun villaggio forma una comunità agraria detta Kolchos. I contadini della Kolchos eleggono il presidente e il consiglio d’amministrazione, determinano il piano di lavoro e deliberano sulle norme esecutive. Lo statuto stabilisce che sul raccolto debbasi dare allo Stato la quota da esso fissata di anno in anno, poi si restituisca la semina e infine che si paghino in natura le prestazioni delle macchine agricole messe a disposizione dal governo. Inoltre, si preleveranno ancora dalla nuova semina, una certa quantità che costituisce la riserva, un’altra quantità come contributo al fondo invalidi, vecchiaia, infortuni ed infine quel che rimane andrà al singolo contadino in proporzione delle giornate lavorative. Se questo resto, come avviene negli anni magri, sarà troppo scarso, il contadino dovrà ricorrere al fondo della comunità che è alimentato dai pagamenti che fa il governo per la quota da lui requisita. Si aggiunga che in pratica, essendo sempre il governo quello che dispone quando e come si debba coltivare e seminare, l’apparente autonomia della comunità agraria si riduce a poca cosa. Le comunità hanno piuttosto il carattere di fondi demaniali sui quali il contadino è ridotto a fare il servo della gleba. Non del tutto però, ed ecco le concessioni strappate al collettivismo dall’esperienza di quasi un ventennio. Il nuovo statuto delle comunità agrarie infatti, deliberato nello scorso febbraio, concede che al singolo contadino venga lasciato, in propria disponibilità, un campetto ad uso di orto ed inoltre che esso possa allevare per i propri bisogni animali domestici. La concessione non è piccola e lo strappo al collettivismo notevole. Colle patate e cogli ortaggi, col latte e colla carne, il contadino si garantisce la maggior parte del suo sostentamento, e ricostituisce una propria sfera di libertà individuale. Così il comunismo di esperienza in esperienza, va adattandosi alla realtà. Questa ultima combinazione ricorda un po’ il sistema misto delle famose riduzioni del Paraguay. Disgraziatamente nel caso della Russia il campo comune non si chiama campo di… Dio!! «Abbiamo fatto una pace di propaganda colla proibizione ai vinti di ricadere nella servitù, ai tedeschi di richiamare gli Hohenzollern , agli austriaci di riunirsi sotto Absburgo. Ciò facendo, intendevamo di riservare un premio ai governi che si costituirebbero sul nostro modello. Non eravamo noi i conservatori e i distributori del diritto? Ed ecco che dopo 15 anni, siamo al punto in cui Danton rinunziò a correggere l’Europa; e stiamo per rinnegare quell’ideale di un’Europa unificata che fu quello del 1919, del presidente Wilson e delle cancellerie alleate. Smentita tacita, perché le collettività né confessano né rinnegano esplicitamente. Ma smentita tacita, implicita, progressiva, inclusa nei fatti, inserita nei comunicati che annunziano a voce bassa le tappe dell’evoluzione internazionale: la Repubblica Francese riconosce de iure il governo dei sovieti … Laval si accorda con Mussolini e fa visita al Papa … Di giorno in giorno il ricordo delle peggiori dispute svanisce. Litvinof siede al Consiglio delle nazioni, la Cecoslovacchia accoglie con onori eccezionali il card. Verdier , legato pontificio. Lo spirituale e il temporale fraternizzano. È forse solo un pacifismo decorativo e di convenienza? No. Ognuna di queste procedure di conciliazione trova il consenso delle popolazioni. Riconciliare i contrari implica l’obbligo di comprendere che essi possono e devono coesistere… Avevamo dimenticato per stordimento metafisico, la disparità dei suoli e delle nazioni. La crisi dell’economia ci restituisce il senso della realtà» (L’ex ministro De Monzie nell’ultimo volume dell’Encyclopédie fraçaise). I cattolici francesi hanno dedicato una settimana di studio alla corporazione. Essi hanno dapprima studiato i principi dottrinali, alla stregua delle encicliche pontificie, hanno poi esaminato la corporazione nella storia e negli esperimenti contemporanei ed infine ne hanno descritta e precisata la funzione nella crisi economica e sociale della nostra epoca. Il disegno costruttivo ch’essi hanno abbozzato nelle conclusioni pratiche corrisponde naturalmente alle particolari esigenze della società francese contemporanea; ma le premesse dottrinali e le direttive generali dell’ordine del giorno francese rappresentano veramente, come fu stampato, la dottrina cattolica sull’organizzazione corporativa. Eccone le affermazioni principali. Il Sindacato è e deve rimanere organo di libertà; la Corporazione invece, paragonabile in ciò al Comune, fa opera di disciplina e di coordinazione ed è obbligatoria per tutti. Corporazione e Stato non si confondono. Lo Stato riconosce l’autorità speciale della Corporazione, nata dal giuoco degli obblighi e dei diritti professionali, le rimette i poteri giuridici necessari e la lascia poi usare di questo potere senza sostituirsi ad essa né assorbirla. Lo Stato ha diritto di controllare, rispettivamente di omologare gli atti della Corporazione, ma l’espressione Stato corporativo va evitata, per non ingenerare l’equivoco ch’esista un corporativismo totalitario. La persona invece è chiamata ad espandersi nella Famiglia, nel Comune, nella Corporazione, nella Provincia, nello Stato, e nessuna di queste collettività può pretendere un monopolio dei rapporti dell’individuo con i suoi simili. Ma ciò che importa al di sopra di tutto è di dare alla corporazione una anima, uno spirito di giustizia e di carità. La molla morale della vita corporativa è il senso dei propri doveri professionali. La corporazione varrà quello che varranno i suoi capi e i suoi membri. Questi i principi che abbiamo riferito colle stesse parole delle conclusioni presentate dal Duthoit alla fine della settimana sociale di Angers. Non abbiamo bisogno di rilevare che in esse ritroviamo sempre le linee direttive della scuola cristiano sociale. La tradizione elaborata dall’«Association catholique» verso il 1880 e perfezionatasi nei congressi di Liegi, nell’Unione di Friburgo, nelle discussioni fra il Vogelsang, Hitze e Hertling, nell’Opera dei Congressi italiani, sanzionata da Leone XIII nella Rerum novarum e riassunta ed aggiornata da Pio XI nella Quadragesimo anno,riprende e mantiene vigore, pur raffrontata all’esperienza ed alle esigenze contemporanee. Vi sono in essa alcuni elementi fondamentali, indipendenti dai rivolgimenti politici e dalle crisi economiche, perché derivano dai concetti basilari della filosofia cristiana intorno allo Stato, ai Corpi intermedi fra Stato e individuo, alla persona umana e sopra tutto dal concetto pluralistico della società umana, quale venne con limpidezza analizzato anche ultimamente da G. Maritain. Questa è la scuola cristiana, la tradizione perenne che troviamo già per intiero in un prezioso e raro opuscolo di Giuseppe Toniolo, estratto dalla Rivista internazionale e pubblicato a Roma nel 1904 . Rileggendo di questi giorni quelle 70 pagine, scritte colla solita completezza d’informazioni e con la solita profondità meditativa, abbiamo fatto voti che qualche intelligente editore le ristampasse, come documento prezioso del nostro contributo allo sviluppo corporativo. Certo nelle applicazioni pratiche parecchio è caduco o superato, come vi appare vincolata ai tempi la parte politica; ma lo sfondo dottrinale è là, limpido, preciso, ammonitore. Le grandi attuazioni moderne in Italia, in Austria e nel Portogallo provengono, in parte, da altri principi operativi, di carattere essenzialmente politico. Riconoscerne l’ardimento istruttivo ed il valore esperimentale, seguirne con interesse il funzionamento in mezzo alla complessa realtà della vita economica, collaborare con lealtà al loro sviluppo e progresso è per i cattolici una esigenza del loro spirito sociale e può diventare un loro imprescindibile dovere verso il bene comune; ma il loro contributo sarà tanto più onesto ed accetto, quanto più affermerà la perenne sollecitudine della Chiesa pei problemi che sono alla base, sono nell’anima della vita sociale e la cui soluzione facilita, assicura, custodisce, difende, in ogni sviluppo pratico, l’ordine cristiano. 