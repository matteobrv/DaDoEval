È vero: la lotta per il matrimonio religioso, per la sua indissolubilità e quindi la resistenza contro il divorzio è antica quanto lo Stato moderno. Le battaglie che la Chiesa dovette sostenere nelle varie nazioni appartengono all’epoca del liberalismo anticlericale. Esse terminarono in molti Stati con la sconfitta dei cattolici e con l’indebolimento o con la sconsacrazione dell’istituto matrimoniale. Ma alcune società nazionali avevano resistito agli attacchi del Kulturkampf prima e a quelli della socialdemocrazia dopo. Tra questi l’Austria, che avendo introdotto nel periodo liberale il matrimonio civile soltanto per chi si dichiarasse senza confessione religiosa, aveva riconosciuto per tutti gli altri il matrimonio religioso celebrato secondo le norme della rispettiva confessione. Prima della guerra in Austria un cittadino nato cattolico, ammenoché non dichiarasse di volere uscire dalla Chiesa cattolica, doveva sposarsi in chiesa e tale matrimonio era impegnativo anche per lo Stato. Nel dopo guerra, durante la prevalenza del partito socialista, si era tentato ripetutamente di introdurre la possibilità del divorzio anche per i cattolici, ma la vigilanza e la forza dei cattolici politicamente organizzati avevano ogni volta impedito che le proposte socialiste diventassero leggi. Ora con un semplice decretolegge all’Austria, come al resto della Germania, viene imposto il matrimonio civile da conchiudersi innanzi al magistrato, qualunque sia la confessione degli sposi. Vengono ad un tempo aboliti «i così detti impedimenti matrimoniali religiosi» che vigevano in Austria in base al diritto canonico e al Concordato e sostituiti con altri impedimenti di ispirazione e finalità razzista; ma quel che è peggio si introduce anche in Austria la possibilità di sciogliere il matrimonio in parecchi casi, tra i quali quello di adulterio o di condotta immorale, di infecondità naturale o volontaria. Lo scioglimento sarà concesso da una corte, che dovrà giudicare secondo l’interesse della nazione tedesca e della razza. È questo interesse il bene supremo, mentre il consenso o non consenso dei coniugi diventa ragione secondaria. «I cattolici austriaci sono costernati» scrive la Deutsche Presse, organo dei cattolici dei Sudeti. «È vero che anche in altri paesi ci sono leggi di quel genere; ma i cattolici colà hanno avuto almeno la possibilità di combatterle o di modificarle nell’applicazione pratica. Nella Cecoslovacchia il solo tentativo di introdurre il matrimonio civile obbligatorio è più volte fallito per la resistenza dei cattolici». La Reichspost del 9 luglio porta il testo della nuova legge matrimoniale con tutti i commentari elogiativi ufficiali, senza una parola di riserva. L’organo che vorrebbe passare ancora per cattolico constata semplicemente con aria di soddisfazione che «in questa legge il principio giuridico fondamentale dell’indissolubilità del matrimonio, quando anche uno solo dei coniugi fosse cattolico, principio finora vigente in Austria, viene definitivamente abolito». Ciò non toglie che nello stesso giornale il giorno dopo compaia un articolo del signor Carlo Pischtiak, «relatore personale per gli affari della pace religiosa presso il commissario imperiale Bürkel ». L’articolo, che viene definito programmatico, tratta della «libertà religiosa e pacificazione interna». Il signor relatore si felicita che i vescovi austriaci si siano posti sul terreno della pacificazione. All’estero è sorto intorno a questa dichiarazione un dibattito, nel quale non abbiamo né tempo né voglia di ingerirci, dice supernamente il signor relatore. «All’estero si prenda però notizia di questo: noi tedeschi portiamo la nostra legge vitale in noi e noi stabiliamo come ci dobbiamo comportare fra noi! …». L’articolista continua affermando che la pace religiosa che supera i contrasti confessionali si può benissimo raggiungere senza toccare le confessioni. Lo Stato nazista riconosce ad ogni cittadino il diritto di confermare liberamente i suoi rapporti col suo creatore. Lo Stato protegge le istituzioni della Chiesa cattolica, ma vigila affinché tali istituzioni non escano dalla sfera della religione e della morale. La stessa Reichspost stampa sotto il titolo «Opera della pace religiosa» che recentemente venne aperto a Vienna un corso di istruzione promosso dalla «Unione della pace religiosa». La discussione sul programma avrebbe dimostrato nuovamente la necessità di una sintesi fra le forze religiose e le forze politiche del presente. In una serie di conferenze nei prossimi giorni verranno esposti e discussi i principi fondamentali del cristianesimo e del nazionalsocialismo, della Chiesa e del nuovo Stato e la loro conciliabilità e congruenza. Con ciò, conclude il comunicato, si darà una base dottrinale a quell’atteggiamento del clero e dei fedeli che solo può garantire la pace religiosa … Proponiamo per primo argomento di tali conferenze: il matrimonio secondo la dottrina cristiana e secondo le teorie e la pratica del nazionalsocialismo. Il 12 novembre 1896 il ministro dei culti doveva scusarsi davanti alla Camera francese d’aver «autorizzato» i vescovi a radunarsi a Reims per celebrare il XIV centenario del battesimo di S. Clodoveo. L’interpellanza contro il governo era firmata fra l’altro da Raimondo Poincaré , Alessandro Millerand , Gastone Dumergue . Il primo di questi uomini di Stato divenuto presidente del consiglio e poi presidente della Repubblica, doveva più tardi venire ad inchinarsi innanzi alla cattedrale di Reims incendiata dalle bombe nemiche. E oggidì, a 42 anni di distanza, il suo successore nella suprema magistratura della repubblica Lébrun , si presenta nella cattedrale per festeggiarne la risurrezione, accanto al cardinale legato il quale proclama che il monumento simbolizza «un paese campione di tutte le sane libertà a garanzia della pace del mondo» e nel corso della sua allocuzione si applica a dimostrare «che il primato della persona umana che sorge di nuovo al primo piano delle nostre preoccupazioni contemporanee, è la stessa tesi che la Francia ha tentato di propagare e di difendere dal principio e nel corso di tutta la sua storia». Senza dubbio in Francia molto è mutato e se in certi settori i mutamenti potranno essere in peggio, in cert’altri i miglioramenti sono consolanti. «Devo dire, dichiarò il cardinal Verdier in un colloquio con un giornalista, che le relazioni fra lo Stato e la Chiesa sono molto soddisfacenti. Noi sentiamo che dovunque si tende verso le forze spirituali. La Chiesa gode piena libertà. Il solo punto doloroso è la scuola. Ma noi speriamo che anche per questo lato interverrà un miglioramento. Malgrado il conflitto scolastico, bisogna ammettere che i rapporti fra Chiesa e Stato sono migliori che nei trenta anni antecedenti». Così il cardinale di Parigi ha inquadrato la questione nei suoi giusti termini. Hanno torto coloro che vedono nella Francia una nazione condannata alla decomposizione morale e al disordine sociale permanente. Hanno torto sovrattutto coloro che prendendo pretesto da certe manifestazioni settarie vogliono concludere che lo spirito anticlericale sia ancora in tutta la Francia operante e determinante. Ma avrebbero altrettanto torto quei cattolici francesi che da pubbliche dichiarazioni di uomini politici o da atteggiamenti rispettosi e simpatici di organi statali volessero dedurre che il cattolicismo in Francia si trovi già in un letto di rose, sì da destare l’invidia dei cattolici degli altri paesi. Nella pratica certe leggi di persecuzione religiosa rimangono inapplicate o sono attenuate. Le autorità dello Stato interpreti della corrente popolare e preoccupate di un indomani insanguinato guardano con fiducia alle forze spirituali. Infine nel campo dell’intellettualità e dell’alta cultura i cattolici posseggono scrittori insigni, poeti brillanti, oratori efficaci, e basti a provarlo il primo volume testé uscito dell’«Antologia Cattolica Francese». Ma tutto questo non cancella ancora le cicatrici delle ferite, inferte alla Chiesa nell’ultimo cinquantennio, e sopratutto non muta la legislazione matrimoniale, ecclesiastica e scolastica che gli antesignani dell’anticlericalismo vollero introdurre per laicizzare la nazione francese. Si può certo sperare che manifestazioni come quelle di Reims riavvicinino l’anima della Francia alle sue tradizioni cristiane; c’è ragione di credere sovrattutto che le luci che si accendono in alto tra l’intellettualità francese finiscano col rischiarare quelle zone buie o grigie della mezza cultura che in Francia come altrove furono sempre il nemico più tenace dell’idea cristiana diventando particolarmente funeste alla scuola elementare. Ma dovrà passare ancora del tempo e ci vorranno ancora degli sforzi notevoli perché le conseguenze del pernicioso conflitto abbiano a scomparire. L’attività magnifica del clero e il rifiorire dell’Azione Cattolica francese autorizzano tuttavia le migliori speranze. Giorgio Goyau , segretario perpetuo dell’Accademia francese, scrivendo ad un «Comitato per la pace» contro il bombardamento delle città aperte, dice: «Quando leggo nelle cronache che nella prima metà del secolo undecimo il concilio di Verdun-sur-Doubs, preoccupato di proteggere i civili contro le violenze della guerra, proibiva che si incendiassero le case, che si distruggessero i mulini, che si aggredissero coloro che trasportavano le loro messi, e quando leggo nei giornali del secolo XX la descrizione dei bombardamenti di città aperte, come non concludere che l’alto medioevo, organizzatore della pace di Dio e della tregua di Dio, era più propizio che non sia la nostra epoca detta scientifica all’attenuazione dei mali della guerra?». Francesco Mauriac pure dell’Accademia francese, scrive allo stesso Comitato: «Davanti ai crimini della guerra totale l’indifferenza mostruosa di una parte dell’opinione europea è una complicità che sarà forse punita con la morte. Civiltà grandi come la nostra sono scomparse completamente in epoche in cui la scienza non era al servizio della distruzione, come è oggidì; la nostra perirà per mancanza d’amore». Secondo una notizia del Times, Gil Robles, l’antico capo dell’Azione popolare in seguito a nuovi attacchi della stampa falangista, ha di nuovo dovuto abbandonare Salamanca ove aveva ottenuto il permesso di riprendere le sue lezioni. Si ricorderà che Gil Robles aveva abbandonato la Spagna alla vigilia dell’insurrezione. Ora il giornale falangista Libertad che si pubblica a Valladolid lo attacca vivacemente designandolo come uomo che nel ’33 e nel ’34 aveva avuto nelle sue mani tutto il potere e le forze della Spagna senza saper combattere efficacemente il nemico che era alla sua mercé. Anzi, continua il giornale, egli ha disertato il suo posto nel momento più critico. Queste accuse che si lanciano, ancora a conflitto aperto, contro un uomo politico che fu all’opposizione del Fronte popolare e a guerra scoppiata si dichiarò per il gen. Franco, sono un cattivo sintomo. Se la fucilazione di un altro deputato cattolico, il Carrasco , venne giustificata col fatto ch’egli fu catturato, mentre si trovava in missione ufficiale fra i Baschi, nulla di simile può essere rimproverato al Robles, il quale ancora nei primi mesi della guerra, invitò la gioventù popolare ad entrare nelle file di Franco. Speriamo che si tratti di un episodio sporadico e riparabile e che il generalissimo sappia dominare tutte le tendenze di parte. Che accadrebbe mai altrimenti di tante forze sane, pur necessarie per la ricostruzione della nuova Spagna! È a Rouen quest’anno, in una settimana di luglio, che i cattolici francesi si ritrovano per la XXX Settimana Sociale che ha per tema «La libertà nella vita sociale». Come di consueto per tali solenni manifestazioni, anche quest’anno una lettera di sua eminenza il cardinale Pacelli, segretario di Stato di sua santità, al presidente delle settimane sociali di Francia, traccia in una sintesi sicura una specie di indirizzo per lo svolgimento del tema. Dopo avere lodato l’iniziativa di queste assise cattoliche annuali, ed avere detto che «esse rappresentano quello che si chiama la modernità e l’attualità del pensiero cattolico», l’autorevole documento mette in evidenza l’importanza del soggetto. «Infatti – così esso si esprime – un tema simile prende posizione tra le due parti, che discutono sul diritto pubblico moderno, le une affermando che la libertà dei cittadini e dell’iniziativa privata deve presiedere all’organizzazione sociale e politica delle Nazioni; le altre essendo d’avviso che questa libertà deve finire per esser assorbita dal potere centrale dello Stato. Liberalismo ed assolutismo sono dunque essi pure inquadrati in questa ricerca e ciò non solo al fine che i cattolici portino un giudizio puramente politico sui due sistemi contrari, ma piuttosto al fine che essi possano formarsi un giudizio morale scientifico sulla via da seguire e possano affermare i loro principii sul terreno riservato alla loro attività religiosa e sociale. È necessario comprendere, perciò, che il soggetto si presta alle più larghe dissertazioni sulla natura della libertà e della società, assai più sulla condotta della Chiesa (sopratutto in questi ultimi tempi) nella difesa della libertà, concernente queste due cose, o nella condanna degli errori che, sotto pretesto dello sviluppo e del progresso, hanno gravemente ferito questa libertà e causato alla società le più grandi sventure. La Chiesa apparirà così pienamente giustificata: essa, che nel secolo scorso e anche nel nostro, è stata considerata come la nemica dichiarata della libertà, perché essa ha combattuto il liberalismo agnostico e distruttore dell’ordine. E non meraviglierà che essa sia restata la sola e la più grande difesa della vera libertà, questa libertà che è la proprietà della persona umana, e che è il primo dono fatto da Dio all’uomo, rendendolo padrone dei suoi atti, e superiore perciò a tutti gli altri esseri della creazione». Il documento avverte poi che: «la condanna, pronunciata dalla Chiesa contro gli abusi della libertà e le deformazioni del suo vero concetto, non deve esser messa in ombra nemmeno davanti le minacce che nei nostri giorni si vanno accumulando contro le più legittime libertà civili» e che «una cosa deve essere messa bene in evidenza, ed è che non si deve, da nessuna parte, concepire il libero arbitrio di agire contro la coscienza morale, né le libertà sociali come possibilità di portare attentati all’ordine civile e al bene comune». «Una volta precisata la sana dottrina, la doppia serie dei rapporti che esistono tra la libertà sociale e le libertà civili, così anche tra le libertà civili e l’organizzazione del bene comune, si potrà più sicuramente, e in una più giusta misura, arrivare alla difesa di queste stesse libertà civili che sono oggi la causa di tante contestazioni. Si dovrà dire innanzi tutto, che lo Stato è tanto meglio organizzato, quando la cooperazione dei cittadini al bene comune si realizza con un più grande rispetto e un più grande accrescimento dell’unione delle qualità dell’uomo, perché l’ordine civile non è quello della tirannia e della schiavitù che priva i membri del corpo sociale dei diritti propri della natura umana, oppure che ne regola l’esercizio in tal modo da fare del cittadino un semplice strumento dell’autorità dispotica. È vero che tra il liberalismo e l’assolutismo si possono avere delle gradazioni intermedie nell’organizzazione del corpo sociale e nella formazione delle Istituzioni per il bene comune; tra gli altri, quella che, rafforzando il principio dell’autorità, non distrugge le libertà individuali. È vero, anche, che appartiene a queste chi si propone e pensa di fissare ciò che si può domandare ai membri, così come ai gruppi, che compongono queste società, per raggiungere lo scopo. Bisognerà dunque procedere con precauzione, prima di condannare l’uno o l’altro dei regimi sociali, nei quali si realizza la organizzazione dello Stato, ma non si potrà mai dimenticare che il fine della società è il bene comune, il quale non deve essere estraneo al bene degli individui, che nei corpi sociali debbono trovare protezione e il perfezionamento delle più alte prerogative umane delle quali la prima è precisamente la libertà di fare il bene». Il documento si chiude dicendo che «è ai cattolici prima di tutti che spetta di portare il loro concorso per risolvere la grande difficoltà di conciliare l’esercizio delle libertà sociali con l’ordine civile e il bene comune». 