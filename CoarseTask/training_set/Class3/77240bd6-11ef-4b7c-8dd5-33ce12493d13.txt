Dopo la rivolta e la repressione del febbraio l’«Internazionale sindacale cristiana di Utrecht» inviò a Vienna a fare un’inchiesta il segretario generale della confederazione stessa, Serrarens , e il deputato olandese Amelink . Ora nell’organo testé uscito della confederazione sindacale i due delegati pubblicano le loro impressioni. Dopo aver rilevate tutte le colpe dei socialisti, i due delegati rimangono tuttavia piuttosto scettici anche di fronte all’esperimento Dollfuss. Soprattutto si dichiarano contrari al sindacato unico, imposto dallo Stato. Affermano che il neoeretto sindacato non è un vero sindacato, ma semplicemente un inquadramento statale, mancandogli ciò che del sindacato è caratteristica essenziale, cioè la libera cooperazione dei suoi membri. «Quello che più urta, affermano gli olandesi, è che tutto ciò si presenti sotto l’etichetta cristiana e si voglia far credere al mondo che tutti questi provvedimenti stiano in armonia colla Quadragesimo anno». Questo giudizio sull’organizzazione operaia viennese venne ribadito dallo stesso Serrarens nel suo rapporto al congresso dei sindacati cristiani, tenuto a Montreux il 1 e 2 giugno. Ma qui ben cinque delegati dei sindacati cristiani austriaci, i quali verranno assorbiti dal sindacato unico appena il mese prossimo , intervennero a difendere l’opera sindacale del governo viennese. La difesa, pubblicata per intiero anche dalla Reichspost , si può riassumere nei seguenti punti. I sindacati cristiani austriaci hanno accettato a malincuore e solo dopo parecchie esitazioni il sindacato unico, ma hanno dovuto riconoscere che esso era una necessità politica. Tuttavia essi chiesero ed ottennero la garanzia che lo spirito che anima le organizzazioni cristiane avrebbe diretto anche il sindacato unico e che la maggioranza dei dirigenti verrebbe tolta dai sindacati cristiani. Difatti nel consiglio centrale, su dodici membri, sette provengono dalle organizzazioni cattoliche. In quanto alla eleggibilità delle cariche, essa è prevista per la sistemazione definitiva; come nella Costituzione è previsto anche che, nel loro assetto normale, le corporazioni saranno autonome e lo Stato interverrà soltanto per completare la loro opera e coordinarla coi bisogni generali della nazione. Il sistema delle nomine dall’alto rappresenta dunque a Vienna uno stadio provvisorio e non un regime definitivo quale viene proclamato in Germania. «Si tratta, dice la relazione dei viennesi al congresso di Montreux, di trovare la giusta sintesi fra autorità e libertà. Il cristianesimo ci insegna e ci aiuta a trovarla». In Austria è monopolizzato soltanto il sindacato quale organo autorizzato a concludere i contratti collettivi; ma per il resto le tendenze, che non siano per principio dirette contro lo Stato, hanno libertà di organizzare gli operai in associazioni professionali o di cultura. La relazione austriaca venne ascoltata con deferenza e nella discussione si espresse tutta la simpatia ai colleghi viennesi e riconosciute furono le buone intenzioni di Dollfuss. Tuttavia l’assemblea, alla quale partecipavano un centinaio di delegati rappresentanti circa un milione di membri, non poté fare a meno di esprimere le sue preoccupazioni per l’avvenire. Il discorso più applaudito fu quello di Zirnheld , capo dei sindacati cristiani francesi, il quale con evidente riferimento alla Germania, protestò contro la confisca dei beni sindacali legittimamente acquistati. L’ordine del giorno votato ad unanimità, con l’astensione dei delegati austriaci, rivendica agli operai cristiani la libertà di organizzarsi sindacalmente secondo le proprie convinzioni e d’altra parte protesta contro le tendenze monopolizzatrici dei socialisti negli organi dell’ufficio internazionale del lavoro. Questa rubrica riferisce senza entrare nel merito; tuttavia risulterà chiaro ai lettori che i viennesi colpivano giusto quando sostenevano che fra sindacato unico e la libertà affermata nelle encicliche, non esiste sempre e in tutti i casi antitesi necessaria. Ai primi di maggio The Universe chiese pubblicamente alla British Union of Fascists quale fosse il punto di vista dei fascisti inglesi intorno ai problemi morali ed in particolare alla sterilizzazione. La domanda diede occasione alla centrale fascista inglese di pubblicare una dichiarazione programmatica rivolta ai cattolici e con riferimento ai loro principi e postulati. La dichiarazione rileva che fascismo e cattolicismo combaciano in molte cose, per esempio, nell’opposizione dei loro pensatori alla democrazia e nell’antagonismo contro la «rinascenza», in quanto questo fenomeno creò cinque o sei filosofie in contrasto fra loro, lasciandoci senza una fissa scala di valori morali. D’altro canto la dichiarazione promette che i fascisti al governo non toccherebbero le scuole confessionali, anzi le circonderebbero di un’atmosfera favorevole. In quanto alla eugenetica, il partito fascista inglese non aveva ancora avuto il tempo d’occuparsene, trattandosi di una questione secondaria. In generale il governo fascista rivolgerebbe tutta l’attenzione dovuta ai postulati cattolici, ma certo non potrebbe cedere alcuna parte della sua sovranità a qualsiasi «setta dentro lo Stato» o a qualsiasi «sovrano fuori dello Stato». Nessun partito ha espresso tanta simpatia per i cattolici come il fascista. Non si comprende quindi come mai i cattolici prima di aderire mettano tante pregiudiziali di principio, proprio in confronto dei British Fascists. Non è nostro compito, commenta l’Universe, di risolvere la questione generale, se il regime fascista nel nostro paese rappresenterebbe o meno un progresso in confronto del governo parlamentare. In questa materia i cattolici hanno completa libertà d’opinione. Ci furono degli eminenti cattolici, pensatori e uomini di Stato, che sostennero l’autocrazia, come ci furono degli eminenti cattolici sostenitori delle istituzioni democratiche. È quindi assurda l’affermazione della British Union of Fascists che cattolicesimo e fascismo combacino nell’ostilità alla democrazia. Il Sillon venne condannato dalla Santa Sede perché voleva fare tutt’uno della democrazia e del cristianesimo , ma d’altra parte venne condannata anche l’anti-democratica Action Française, perché voleva che ogni cattolico fosse ostile alla repubblica francese . In quanto alla questione scolastica, il giornale cattolico accetta con soddisfazione l’impegno dei fascisti, ma non è scevro d’inquietudini, perché nel seguito della dichiarazione il loro atteggiamento favorevole, vien fatto dipendere da un contegno «non antinazionale» della Chiesa. Questa riserva, dato che sul patriottismo della Chiesa intende sentenziare arbitrariamente lo stesso governo fascista, merita di venir ulteriormente chiarita. Insoddisfacente è invece la risposta circa le questioni morali, che per i cattolici non possono essere considerate secondarie. Riassumendo, l’Universe, ritiene «che il fascismo inglese, in quanto movimento costruttivo ispirato da sani ideali, potrà attrarre molti cattolici; ma questi, prima di dare la loro adesione, devono essere certi che non si chiederà loro mai di favorire delle tendenze inconciliabili coi loro principi. Noi diciamo quindi ai cattolici di essere molto vigilanti prima di dare il loro nome e, quando l’avessero dato, di usare la loro influenza per impedire nella direttiva fascista delle deviazioni anticattoliche». Consimile atteggiamento assume anche il Catholic Times il quale conclude il suo commento redazionale dichiarando che i cattolici, «in quanto il fascismo è un partito, tengono di fronte ad esso lo stesso atteggiamento di benevola neutralità che mantengono in Inghilterra di fronte a tutti i partiti politici. Ma in quanto esso è un movimento universale, essi hanno il dovere di studiarlo più particolarmente dal punto di vista dei principi universali del cattolicismo». La presente polemica servirà d’inizio ad un necessario chiarimento. La stampa cattolica inglese dunque, quando si esprime redazionalmente, evita, com’è sua tradizione, qualsiasi atteggiamento politico, limitandosi a parlare con solo riferimento a principi e a postulati nettamente religiosi ed ecclesiastici. Nella dichiarazione fascista inglese essa trova offensivo che la Chiesa cattolica venga trattata come «sect» o «denomination» e si preoccupa sopratutto della sterilizzazione, non solo perché in Inghilterra tale problema è all’ordine del giorno, ma perché i tedeschi hanno già dato il cattivo esempio. Se da un canto la conciliazione fra Stato e Chiesa in Italia li dispone favorevolmente, dall’altro il trattamento fatto ai cattolici in Germania li rende diffidenti. Finora tuttavia Mosley, corrispondentemente al temperamento anglosassone, ha evitato di propugnare ideologie e dottrine contrarie al cristianesimo, e nessun Rosenberg inglese è comparso ad inquietare le coscienze cattoliche. I vescovi inglesi non hanno quindi trovato necessario d’intervenire come l’episcopato germanico, e la stampa cattolica ufficiosa può mantenere anche di fronte al nuovo partito la benevola neutralità che mantiene di fronte agli altri partiti e in confronto al fascismo, considerato come movimento spirituale e sociale, limitarsi a delle riserve e a porre delle pregiudiziali, che non escludono il riconoscimento dei suoi fini ideali. Ciò non vuol dire che i cattolici inglesi, come cittadini ed uomini politici, non vadano più oltre, fino a fissare anche il loro atteggiamento politico; e lo stesso Catholic Times ha aperta la discussione anche sul tema «The church and the dictators». Vi leggiamo ad esempio un articolo di Cristoforo Dawson (18 maggio) il quale afferma: «La crisi economica attuale reca la fine dell’individualismo capitalista. Questo sistema si fondava sulla libera concorrenza e sulla libertà dei prezzi e dei mercati. Anche l’Inghilterra, costretta dall’atteggiamento autarchico degli altri paesi, deve ora abbandonarlo ed arrivare all’economia manovrata, allo Stato corporativo, rinunziare insomma alla libertà economica. Ma la libertà economica è intimamente legata alla libertà politica. La democrazia parlamentare è l’espressione politica dell’individualismo economico. Caduto questo, sopprimendo la libertà economica, è giuocoforza rinunciare anche alla libertà politica, al diritto cioè di far opposizione al governo. All’economia manovrata dello Stato corporativo corrisponde perciò il regime politico autoritario». Fino qui il Dawson va d’accordo con Mosley. Ma quando aggiunge, non senza qualche contraddizione, che in Inghilterra non è possibile abolire il parlamento, pianta indigena e secolare, non esotica come in altri paesi e che le classi dirigenti medie inglesi non si lascierebbero eliminare da una dittatura, egli si prepara a concludere che il futuro Stato corporativo inglese dovrà fondarsi piuttosto su di un governo nazionale permanente (oligarchia dunque), il quale sia al di fuori del giuoco dei partiti e non su di un partito inquadrato militarmente. «Nothing is to be gained…». Non c’è nulla da guadagnare imitando le forme esterne di movimenti rivoluzionari stranieri… «Se – conclude il Dawson – il fascismo è solo un nuovo partito che differisce dagli altri soltanto per l’appello alla forza, esso non avrà grande interesse per i cattolici. Ma se d’altro canto esso propugna il principio dell’unità corporativa e dell’ordine e gl’ideali d’autorità e gerarchia nella sfera politica, esso dovrà anche riconoscere l’esistenza di simili principi nella sfera religiosa e che di essi è massima espressione la Chiesa cattolica». Il settimanale di G. K. Chesterton è poco favorevole al nuovo movimento. A suo parere la Quadragesimo anno vuole lo Stato organico, non lo Stato corporativo. Lo Stato organico presuppone l’organizzazione di una nuova democrazia attraverso le corporazioni. Il fascismo inglese non è rivoluzionario abbastanza, perché lascia intatta la struttura sociale capitalista e si accontenta d’irreggimentare le masse. Bisogna invece costituire le gilde proprietarie ed attuare il distributismo, la nota teoria economica di G. K. Chesterton. Il distributismo non può accettare lo Stato totalitario, venga esso da destra o da sinistra. Se si eccettuano le cronache sportive, non si parla molto della Cecoslovacchia. Cattivo segno? Forse il contrario. Potrebbe anche significare che i suoi propri panni – se è necessario – se li lava in casa, senza inquietare l’opinione pubblica degli altri paesi. Ma la quarta elezione del presidente Masaryk è fatto troppo notevole perché il sottolinearlo in una rubrica internazionale possa apparire esagerato. Eletto per la prima volta il 14 novembre 1918, per la seconda il 1920, per la terza il 1927 e per la quarta alla fine di maggio, il prof. Tommaso Masaryk risiede nella vecchia corte di Praga da 16 anni. La nota più caratteristica della sua ultima rielezione fu il voto favorevole, datogli non solo dai cristiano-sociali tedeschi e cattolici cechi, ma anche dai deputati del partito tedesco nazionale, testé disciolto, sotto l’accusa d’irredentismo hitleriano. I tedeschi insomma della Cecoslovacchia, che hanno anch’essi, come minoranza, delle lamentele da presentare e dei postulati da far valere, credono di aver trovato nel Masaryk un uomo di Stato equo e moderatore, il quale riconosce i diritti delle minoranze e si sforza, ove arriva la sua influenza, di render loro giustizia. È noto del resto ch’egli si è espresso anche pubblicamente in favore di qualche rettifica sulla frontiera ungherese. I cattolici che ricordano in lui, giovane e nell’età matura, il propugnatore del «libero pensiero» , lo scrittore umanitarista il quale attingeva fuori del cristianesimo le direttive della sua etica e l’ispirazione delle sue riforme sociali, riconoscono ora con soddisfazione che nella saggezza della sua età patriarcale egli ha pronunciato delle parole di ben diverso significato. Quando Masaryk proclama che «Gesù e non Cesare determina il senso della storia» egli difende la verità dalle falsificazioni storiche di certi suoi colleghi germanici e pare incontrarsi con Mons. Bares , vescovo di Berlino, il quale ha dichiarato in questi giorni a Fulda, in evidente polemica con un noto libro di Enrico Wolf , che la Chiesa non da Augusto, ma da Cristo ha avuta la sua missione; proclamando così i diritti della sua libertà e del suo primato spirituale. Nel suo messaggio natalizio del 1933 Masaryk invocando la pace si richiamò ai precetti «di pura umanità», inculcati da Cristo, e in un’altra occasione il presidente della Repubblica cecoslovacca afferma: «Gesù mostrò che la vera religione, la vera pietà compenetra tutta la vita, quotidianamente e continuamente. La maggior parte degli uomini si limitano ad una religione festiva e solo in momenti eccezionali, specie nella sventura, si ricordano di Dio, gridano aiuto e pretendono portenti e miracoli. Ma la vita eterna non diventa solo dopo la morte e nel mondo al di là: noi viviamo per l’eternità già ora e sempre». Molto si è scritto intorno al presidente filosofo, cercando la sua paternità intellettuale in Hume , negli Scozzesi , o in Carlo Pascal . Comunque sia, certo è che non trovò la saggezza, se non quando la cercò in Cristo. 