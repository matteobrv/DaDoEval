I congressi di Praga e Lubiana sono avvenimenti internazionali di primo ordine. Ignorandoli, la grande stampa d’informazione rivela una mancanza di sensibilità ed una deplorevole deficenza nei suoi servizi. O molti di questi organi della pubblica opinione temono d’infliggersi una clamorosa smentita? Ci fu un tempo infatti, nel quale la stampa anticlericale spacciava per certa ed indiscutibile l’affermazione che il cattolicismo austro-ungarico fosse un fenomeno di protezione statale, un prodotto della politica asburgica. Crollata la monarchia, crollerebbe anche il cattolicismo, legato con vincoli secolari ad una dinastia ed alimentato da interessi feudali e reazionari. Ciò sarebbe dovuto avvenire soprattutto in Boemia, ove il vittorioso nazionalismo ceco nutriva delle nostalgie ussite o nelle Carnie divenute parti integranti di una monarchia «ortodossa». Ecco invece il magnifico congresso eucaristico di Praga, ecco il trionfo religioso di Lubiana . Nello Stato forse più democratico di Europa, nel quale i diritti feudali e le signorie sono scomparse collo scomparire della monarchia austro-ungarica, nello Stato retto dall’umanitarismo filosofico di un Masaryk e governato dall’illuminismo di Benes , in quella piazza di S. Venceslao, nella quale nacque nel 1918 la Repubblica cecoslovacca, ecco celebrarsi con partecipazione immensa i fasti dell’Eucaristia e l’esaltazione del Papato, quale suprema ed indiscussa autorità religiosa. E nella capitale della Slovenia non si sono ascoltate dalle labbra del governatore parole di franca adesione alle verità della fede? Certo nella storia umana i regimi, le dinastie, le costituzioni politiche hanno la loro importanza e sarebbe ingiusto oltre che antistorico il negare la funzione provvidenziale esercitata dagli Asburgo contro il pericolo islamico o il loro energico intervento in favore della controriforma. Ma rimane vero che ciò che è essenza del cattolicesimo deriva dalla perenne fonte della fede, zampillante nelle coscienze. Di fronte a questa eterna sorgente, i fatti esteriori dei regimi e dei rapporti economici, sociali e politici, costituiscono appena l’involucro caduco e mutevole. Rimane ancora vero che se la cooperazione dei poteri pubblici è sempre desiderabile, quello che soprattutto importa nella vita contemporanea è che la Chiesa cattolica goda di quel tanto di libertà nell’ordine che le permette di vivere integralmente e pubblicamente la propria vita religiosa e di esercitare il suo pacifico ministero spirituale. A Praga la manifestazione religiosa è stata anche un atto di pacifica convivenza fra sei nazionalità, abitanti nella stessa repubblica. In questo momento, in cui l’Europa è dilaniata da tanti nazionalismi esclusivisti, anche questo gesto di pace merita ogni rilievo. Non era, è vero, un raduno politico, anzi la politica ne fu rigorosamente bandita, ma quando la politica è intessuta di tante discordie quella di non farne, non è appunto la politica migliore? In fine segnaliamo ancora una volta il prestigio del Pontificato romano. Nella Francia laica, come nella Cecoslovacchia, che ebbe sempre la tentazione d’imitarla, i delegati del Papa vengono accolti come sovrani. Ci fu un tempo in cui tali accoglienze festose poterono attribuirsi al proposito di assicurarsi gli aiuti finanziari o il contributo militare degli Stati pontifici. Oggi questi calcoli interessati non avrebbero fondamento. Oggi le accoglienze al legato costituiscono un riconoscimento di un potente e benefico dominio spirituale, di un’autorità universale sulle coscienze dei fedeli. È insomma il «primato dello spirituale» che riprende la sua marcia in Europa. Al banchetto, offerto dall’ambasciatore francese a Mosca in onore di Laval, accanto ai ministri sovietici assistevano Mgr. Neveu , vescovo francese di Mosca, e due altri religiosi, venuti appositamente da Leningrado. Ah! noi non ci facciamo davvero delle illusioni. Amiamo però credere che il materialismo e il razionalismo politico comincino almeno ad avvertire che al di fuori di loro, esistono dei «fattori» sociali, dei quali sarebbe pericoloso ignorare l’ascendente nella vita dei popoli. Federico Le Play, chi era costui ? Leggendo di una conferenza letta da Tardieu nella «Société d’économie sociale» «qui demeure fidèle à la doctrine de Frédéric Le Play», molti avranno esclamato: chi era costui? Ignoriamo se in Italia esistano ancora quelle Unioni della pace sociale, alle quali, oltre alcuni cattolici e conservatori, avevano dato il nome i riformatori del tipo Luigi Luzzatti , e che intendevano propugnare e diffondere le dottrine del Le Play; certo è che se ne può parlare come di cose morte. Ma quali sono le dottrine del sociologo francese, scomparso già nel 1882? Stanno raccolte in troppi volumi, per poterne parlare in questa rubrica. Diremo solo che il Le Play affermava, contro il determinismo ed il materialismo imperante, che «gli elementi essenziali per cui si fonda la preminenza d’una società appartengono all’ordine morale», e lo dimostrava con le sue inchieste mondiali. Nello stesso modo Andrea Tardieu, dichiara oggi, a tanti anni di distanza: «Con tutta la forza della mia ragione e della mia esperienza io credo in verità che il male dell’economia contemporanea sia sopra tutto d’origine politica e morale». Le Play inoltre insegnava che esiste una «costituzione essenziale dell’umanità», indipendentemente dalle condizioni sociali e dai regimi politici, costituzione che non bisogna offendere, se pur si vuole che i popoli arrivino ad un certo benessere. Si tratta per il Le Play di alcuni principi ed elementi essenziali, come sono il Decalogo e la legge naturale, l’autorità paterna, la religione, la proprietà, i costumi famigliari. E Tardieu riprende la tesi, dimostrando che la moderna civiltà, fondata sulla meccanica e sull’industrialismo, ha condotto alla crisi appunto perché ha offeso tale costituzione essenziale. Infine, Le Play combatte l’eccessivo intervento dello Stato. Egli afferma anzi, come a conclusione della sua inchiesta mondiale, che «l’estensione della vita privata è sintomo di prosperità, e i popoli liberi e superiori estendono sempre più la vita privata a spese della vita pubblica». Nello stesso senso Tardieu combatte «lo Stato idropico, la cui autorità diminuisce, a mano a mano che cresce il suo volume». Ma quale traiettoria ha percorso il mondo dai tempi del Le Play ai nostri! Nel 1881, sotto i suoi auspici e colla sua approvazione, i suoi discepoli pubblicavano un programma di governo che chiedeva allo Stato la sola abolizione delle leggi contro la religione, la proprietà e la famiglia: «rientrati così nella tradizione dei popoli civilizzati, noi pregheremo Dio di rendere feconda la nostra libertà e tenteremo di salvarci noi stessi». Oggi invece tutti pretenderebbero di essere salvati dallo Stato, unico regolatore della vita economica, sociale ed educativa! Tutti sanno oramai che il celebre professore di teologia protestante Karl Barth , è stato dimesso dalla sua cattedra di Bonn, per non aver voluto prestare un giuramente incondizionato al Führer . La Reichspost rileva a questo proposito che il Barth s’era disposto a giurare in quanto si trattasse di suoi obblighi politici, ma faceva delle riserve per quanto riguardava il suo insegnamento religioso. Il Völkischer Beobachter replica che il giuramento deve essere incondizionato ed assoluto, senza riserve di sorta né religiose né filosofiche. E sta bene: inutile argomentare, poiché è notorio che si cercava un pretesto qualsiasi per bandire il Barth, appunto perché egli era una colonna dell’opposizione contro la «Chiesa evangelica del Reich». Ma che dire di quelle migliaia di professoroni, che si vantavano d’insegnare la «scienza pura senza presupposti» e alcuni anni fa minacciarono il finimondo perché Pio X coll’autorità che gli competeva sulle coscienze dei suoi fedeli, aveva imposto ai docenti di teologia un giuramento d’ortodossia dottrinale? Queste migliaia hanno giurato, rimanendo sulle loro cattedre ad insegnare la loro «Wissenschaft», che continueranno a voler imporre al mondo come l’oggettività assoluta e il prodotto più puro della più pura ragione! Nonostante il giuramento tuttavia il governo nazionalista comprende che i professori tedeschi nella loro enorme maggioranza gli rimangono avversi . Esso si serve perciò della «federazione studentesca nazista» per controllarli e spiare le loro lezioni e intanto bada a formare ed organizzare le forze nuove. Il ministro dell’istruzione sceglie fra gli abilitati all’insegnamento quelli che sono politicamente incensurabili e fidati e li nomina «docenti» a questa o quella facoltà. Le attitudini e le direttive politiche del docente vengono esaminate e sviluppate nel «campo dei docenti» (Dozentenlager), nel quale per sei mesi i candidati devono sottoporsi ad esercizi fisici e a studi di politica nazista e nell’«accademia dei docenti» che accanto a studi pedagogici comprende anche la preparazione politica. In tal modo il nazismo pensa di garantirsi per l’avvenire e di conquistare anche in spirito le università tedesche. In quanto agli studenti, bisogna avvertire che i progetti più radicali di rinserrare in convitti e di abolire le vecchie «corporazioni» sono, per ora almeno, lasciati cadere. Di tutte le proposte lanciate in turbine per la conquista delle università si sono attuate soltanto: quelle dei campi di addestramento e lavoro, nei quali gli studenti devon passare sei mesi prima di entrare nelle università e quella di un corso generale di coltura politico-militare da frequentarsi nei primi tre semestri, prima d’iniziare lo studio della propria materia. Inoltre, in via di fatto, la federazione nazista detiene il monopolio e la rappresentanza ufficiale della vita studentesca. Si vuole notare tuttavia un certo raffreddamento negli studenti, un ritorno dall’attività politica allo studio, un’appartarsi, che è l’unica forma di resistenza possibile. Le divise, scrive un professore tedesco nella Reichspost, sono quasi scomparse dalle aule universitarie. Certo – egli conclude – rimane difficile di prevedere quale possa essere l’ulteriore sviluppo dell’università germanica, perché è impossibile prevedere anche la direttrice sulla quale si muove il nazismo. «La sintesi fra un’istituzione scientifica e di libera indagine ed una scuola ove si dovrebbero formare i totalitaristi politici non è stata ancora trovata». La situazione politica francese è in continuo sviluppo. Apparentemente le questioni finanziarie e il problema della sicurezza s’impongono su tutte; ma sotto sotto cova minacciosa la vera crisi politica che si concreta nella questione delle «leghe». Le sinistre, allarmate dalla crescente attività squadrista delle «Croci di fuoco», ne chiedono a gran voce lo scioglimento. I destri che stanno al governo nel gabinetto di coalizione vi si oppongono. Dei radicali circa la metà al comando di Herriot, pur condannando le leghe, è disposta a sostenere l’attuale governo fino al superamento delle difficoltà finanziarie; l’altra metà, diretta da Daladier, morde il freno, vorrebbe un atto di forza e si prepara a combinare un governo di sinistra, disposto a schiacciare il «fascismo». Non bisogna tuttavia anticipare i termini. Intanto non si avrà che una manifestazione «antifascista», il 14 luglio, anniversario della Bastiglia. Herriot si è dichiarato favorevole alla partecipazione dei radicali, purché marcino in colonne distinte e sotto il tricolore. Nello stesso discorso egli ha affermata la urgenza del risanamento finanziario e quindi la continuazione del governo di tregua. Salvo incidenti, si può quindi ritenere che il governo vivrà fino alla ripresa parlamentare e anzi il 16 luglio raffredderà gli animi eccitati con una serie di nuove riduzioni e nuove tasse, onde raggiungere il pareggio del bilancio. Ma lo sviluppo ulteriore è oscuro. Daladier sta cercando affannosamente un programma che possa venir accolto da tutte le sinistre: dovrà essere un ministero di lotta «antifascista» e comprendere magari anche i comunisti, i quali dopo le nuove istruzioni di Stalin, dovrebbero essere disposti anche a votare le spese militari . La stampa di destra ed anche quella del centro liberale, come il Temps, fanno capire però che un simile governo vorrebbe dire la rivoluzione a breve scadenza. Assistiamo qui al solito palleggio delle responsabilità. Herriot dice: i radicali stanno lavorando per il risanamento finanziario; ma l’agitazione squadrista nel paese non lascia tregua né al governo né al parlamento. I destri invece ed i liberali moderati replicano che «le leghe» sono un prodotto naturale della crisi parlamentare e delle deficenze di un regime che i radicali si ostinano a non voler modificare. Siamo alla tragedia della duplice «paura», che l’una parte o l’altra dovrà tra pochi mesi superare. 