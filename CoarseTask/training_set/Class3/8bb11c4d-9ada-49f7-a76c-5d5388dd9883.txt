Quando penso alla politica internazionale degli ultimi cinquant’anni prima della guerra e la confronto con quella dei nostri giorni mi trovo ottimista di fronte all’avvenire del genere umano e sento il dovere di giudicare con indulgenza la generazione che dirige ora le sorti politiche del mondo. Oggi la fatica è immensamente cresciuta, la zona di operazione dei diplomatici e degli statisti si è approfondita all’interno e dilatata all’esterno, in misura appena prevedibile. Che erano mai i periodici convegni fra i ministri della «triplice» o della «duplice» in confronto del rude ed estenuante lavoro che, tratto tratto, deve ora compiersi a Losanna, a Ginevra, a Roma, o a Londra? Che cosa fu il congresso di Berlino in confronto della conferenza del disarmo ? Ai tempi della mia gioventù non era difficile imbattersi in uomini di stato che erano eccellenti manovratori parlamentari, abili conquistatori di masse o esperti burocratici di carriera, ma che conoscevano assai superficialmente i problemi sociali o che nelle questioni finanziarie dovevano affidarsi del tutto ai loro colleghi del Tesoro! Allora un politico o un diplomatico era grandissimo, se riusciva ad orientarsi e a filar dritto nelle acque europee. Oggi bisogna attraversare gli oceani! La guerra e il dinamismo della nostra epoca hanno moltiplicato, complicato e universalizzato i problemi. Oggi, inoltre, almeno in buona parte, si manovra in campo aperto. Tutto viene immediatamente discusso nei parlamenti o nella stampa o nelle conferenze internazionali. Qual meraviglia che il lettore di giornali stenti ad orientarsi e perda talvolta ogni fiducia nelle causa della collaborazione fra i popoli? L’Illustrazione Vaticana ha pensato quindi che una brevissima rassegna quindicinale, in cui si tenti di tracciare alcune linee semplici e oggettivamente esatte, non possa riuscire sgradita a lettori che, al di sopra di ogni tattica quotidiana, di uomini e di partiti, rivolgano il loro interesse alle grandi linee strategiche, sulle quali si muove l’attività politicasociale delle nazioni. Abbiamo assistito ad una lunga polemica ufficiale tra l’Europa e l’America: ma chi oserebbe affermare d’aver afferrato, dietro i cortinaggi delle note diplomatiche, la realtà psicologica, il vero stato d’animo dei paesi debitori da una parte e dei creditori dall’altra? Per semplificare, parliamo soltanto dei due antagonisti principali. Ai lettori europei che dall’epoca wilsoniana si fossero fatta un’idea sbagliata della costituzione americana, bisognerà anzitutto ricordare che negli Stati Uniti chi decide in tali questioni è il suffragio popolare, ossia il Congresso e, in misura speciale, il Senato elettivo. I danari vennero prestati all’Europa da Wilson , quando in causa della guerra il presidente aveva ottenuto poteri quasi dittatoriali, ma ora in tempo di pace chi decide è l’uomo della strada. E l’uomo della strada in America ricorda che il «prestito della libertà» venne lanciato sul mercato americano in cartelle da 100 dollari l’una e venne sottoscritto dalle masse e precisamente da 61 milioni d’americani. Il prestito è garantito dallo Stato, ma si comprende troppo bene che se i creditori europei non pagano, dovrà pagare la repubblica, riversando poi l’onere sulle spalle dei cittadini, mediante nuove tasse o nuovi prestiti interni. Si è calcolato che ciascun americano abbia prestato all’Europa – attraverso il suo governo – 1800 franchi. Come persuadere oggi l’agricoltore del Kansas che gli europei non possano rifondere i 7200 franchi che devono a lui, a sua moglie, e ai suoi tre figlioli? Non ha sentito dire, se pur non l’ha visto coi propri occhi, che nel dopoguerra l’Europa ha fatto un gran balzo in avanti in tutti i campi, ingrossando le sue metropoli, allargando i suoi impianti industriali, solcando le isole e il continente di lussuose autostrade, elevando i suoi palazzi e le sue torri fino a far concorrenza ai patri grattacieli, creando stadi e piazze continentali, impiegando in tutto ciò, oltre i propri, anche i danari degli speculatori americani che credevano di fare un ottimo investimento? Ma c’è di più: come tutti gli oratori, compreso Hoover , non hanno tralasciato di ricordargli anche durante la campagna elettorale, non stanno gli europei montando una nuova macchina di guerra, buttando i loro risparmi o le speranze di farne in nuovi e più gravosi armamenti? Ed ora si passi all’altra sponda. Anche in Francia chi decide è l’uomo della strada; lo si è visto nelle discussioni e nella decisione della Camera francese. Come dice l’uomo della strada in Francia, noi abbiamo finito tre anni fa coll’accettare un piano di pagamenti, escogitato dal vostro Young , piano che ci doveva dare annualmente – detratti i pagamenti agli ex-alleati – un saldo netto annuo di 20 milioni di sterline (all’Inghilterra e all’Italia spettava circa la quarta parte di tale importo per ciascuna), e voi l’anno scorso promovendo la moratoria alla Germania e poi quest’anno spingendoci alla liquidazione di Losanna, ci avete fatto perdere non solo il saldo netto, ma anche il titolo di credito verso la Germania? Rimarremo dunque noi soli a rifondere agli Stati Uniti il nostro debito di 100 miliardi di franchi; senza dire che un mancato accordo generale ci lascerà in groppa anche gli 80 miliardi che dobbiamo all’Inghilterra? Il vostro presidente, conclude il paysan rivolto al farmer, è intervenuto in favore della Germania; sta bene, ma se non paga la Germania, neanche la Francia deve pagare! Sappiamo bene che voi americani replicate rinfacciandoci i nostri armamenti! Ma chi ci ha costretto a provvedere alla nostra sicurezza, chi ha disertato la causa dell’organizzazione della pace, se non gli Stati Uniti, quando rinnegando Wilson, si rifiutarono di approvare il trattato di Versailles e di partecipare alla Società delle nazioni? Si era allora – sotto l’impulso wilsoniano – elaborato il «patto della Società delle nazioni» «allo scopo di promuovere la cooperazione internazionale, realizzare la pace e la sicurezza degli Stati»: e questo patto all’art. 16 fissava l’impegno che prendeva ogni Stato societario, qualora un membro della società commettesse un atto di guerra. L’impegno era d’interrompere immediatamente ogni rapporto commerciale e finanziario coll’aggressore e al capoverso 2 si parlava anche, per quanto in forma meno precisa, di stabilire un contributo alle forze armate destinate «a proteggere i patti sociali». Ebbene, quando venne al potere il partito repubblicano , gli Stati Uniti si rifiutarono di aderire al patto e con ciò di contribuire per parte loro alla sicurezza degli stati. Le conseguenze di questo ritiro furono gravi, perché, senza l’America, anche l’Inghilterra, che pure firmò il patto, tentò poi di svincolarsi dagli obblighi dell’articolo 16. Temeva infatti il Regno Unito che un’eventuale sua partecipazione ad un blocco del paese aggressore, com’è previsto dal patto, potesse metterlo in conflitto cogli Stati Uniti, i quali, esenti com’erano da ogni atto di solidarietà, potevano sempre richiamarsi al loro famoso principio della «libertà dei mari». Ed ecco che Balfour con una sua risoluzione del 1921 cercò di togliere all’art. 16 il suo carattere automatico e nel 1924 e ’25 due altri governi inglesi seguiti da altri Stati – respinsero i progetti francesi i quali cercavano d’inchiodare i membri della società ad una immediata e fattiva esecuzione dell’articolo 16. Più tardi è venuto poi il caso del Giappone a confermare che il meccanismo della sicurezza manca ancora di parecchi ingranaggi . Ed eccoci negli ultimi anni alla ricerca di una nuova formulazione di quest’impegno internazionale contro l’aggressore, impegno obbligatorio ed immediatamente esecutivo, nel quale la Francia potesse trovare sicurezza. È questo il succo del progetto che la Francia oppose in estate alla proposta Hoover per ridurre di un terzo gli armamenti. Nel piano Boncour anzi la Francia è venuta incontro all’assenteismo dell’America, proponendo che un impegno sul tipo dell’art. 16, il quale arrivasse fino al concorso delle forze armate, venisse richiesto solo agl’interessati più vicini, all’Europa, ad esempio, e accontentandosi, invece, per quanto riguarda gli Stati Uniti, di una collaborazione più limitata. Ma qui la questione si complica ancora. Quest’impegno di solidarietà fattiva ed armata contro l’aggressore dovrà dunque servire per rendere eterna l’attuale sistemazione politica d’Europa e delle colonie, impedendo una revisione dei trattati? I Francesi rispondono che il patto all’art. 19 prevede già la possibilità di rivedere trattati divenuti inapplicabili. È vero, ma un altro articolo dello stesso patto dichiara che «nessun emendamento vincolerà un membro della società che dichiari di non accettarlo». Nessuna riforma quindi senza l’unanimità, cioè senza il consenso di chi deve perdere o cedere dei vantaggi. È chiaro – scriveva recentemente lo stesso Bertrand de Jouvenel – che la formula della sicurezza non verrà accolta da chi aspiri alla revisione dei trattati e nemmeno da chi semplicemente creda assurdo questo tentativo di pietrificazione, prima che non si trovi modo di garantire entro la Società delle nazioni la possibilità di modificare anche i trattati per mezzo dell’arbitrato. Ecco quindi le linee fondamentali su cui vedremo muoversi anche nel 1933 la diplomazia mondiale: accordo sui debiti, riduzione degli armamenti, impegno di solidarietà effettiva (sicurezza) e nello stesso tempo, possibilità pratica di rivedere pacificamente quei trattati che venissero riconosciuti meritevoli di modificazione. È infine oramai acquisito che uno degli scopi da raggiungersi in questo sospirato accordo di sicura pace, è la parificazione di diritto e di fatto fra stati vinti e vincitori. 