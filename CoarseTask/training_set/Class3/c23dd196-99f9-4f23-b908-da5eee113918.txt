Dal 1870 al termine del secolo XIX – Il rifiorire delle associazioni cristiane in Italia e all’estero. Tre nomi: Vogelsang, Hitze, La Tour du Pin Il periodo romantico del corporativismo moderno comincia dopo il 1870 e si svolge fino all’ultimo decennio del secolo XIX . Già prima negli scrittori più illustri della Ristaurazione non manca il rimpianto dei vecchi organismi economici, distrutti dalla rivoluzione francese. Ma quello che prima era potuto sembrare inutile nostalgia reazionaria diventa problema di attualità, quando, sotto l’incalzare dell’organizzazione operaia socialista, si affaccia all’Europa industrializzata la questione sociale. Allora gli elementi conservatori che non accettano la situazione liberale, ma respingono del pari il collettivismo, pensano subito alla corporazione. Nella Lettre publique aux ouvriers del 1865 il pretendente di Francia, conte di Chambord , dichiara che la «costituzione volontaria e regolata delle corporazioni libere diverrà uno degli elementi più potenti dell’ordine e dell’armonia sociale; e che le corporazioni potranno diventare parte costitutiva dei comuni e base del suffragio politico». Ketteler nel 1864 di fronte al dominio liberale e al movimento socialista di Lassalle propugna la terza soluzione: il corporativismo. Il libro del celebre vescovo di Magonza venne tradotto in italiano già nel 1870 ; e nel 1871 era sorta a Roma sotto gli auspici di Pio IX, che nel 1852 aveva già ricostituite le «Università d’arti e mestieri», preservando intatta però la libertà di commercio e d’industria, la «Primaria associazione artistica ed operaia di carità reciproca» , la quale aggiungendo al mutuo soccorso, alla cassa di risparmio, all’istituto per le case economiche e le sue magnifiche scuole di arti e mestieri, costituiva e costituisce tutt’oggi il primo esempio delle rinnovate corporazioni cristiane. La «Primaria» figliò altre società consimili in Italia e fra gl’italiani all’estero (verso il 1880 se ne contano una sessantina) e prese contatto nel 1875 coll’«Opera dei circoli cattolici» francesi, sorta anch’essa poco dopo il 1870, per iniziativa specialmente di due ufficiali francesi, già prigionieri in Germania, ove si erano nutriti delle idee sociali di Ketteler: il conte Alberto De Mun e il marchese La Tour du Pin. Ecco come il conte Ivert, delegato dalla corporazione romana al congresso dei circoli operai cattolici di Reims (1875), riferisce in seno al consiglio della Primaria: «Tutti rimasero sorpresi nel sentire che a Roma si è realizzato in parte il progetto che si propongono i cattolici francesi: la restaurazione delle associazioni cattoliche e dei vari corpi di stato e la riunione di tutte queste associazioni in un sol tutto». Il corps d’état, la corporazione, era dunque già pensata come elemento costitutivo di un nuovo regime sociale e politico. Ma non anticipiamo. Fino al 1873 il movimento cattolico operaio francese, iniziato dalla «opera dei circoli» si limita all’artigianato e a qualche piccola industria agricola. È appena nell’agosto di quell’anno che De Mun e La Tour du Pin stringono amicizia con un autentico grosso industriale della regione di Reims, Leone Harmel, il quale, a poco a poco, perfezionando l’opera iniziata da suo padre vent’anni prima, aveva costituito nel suo stabilimento di filatura a Val-du-Bois, una «Corporation chrétienne». Eccone la definizione, come si legge nel «Manuel d’une Corporation chrétienne» pubblicato nel 1876 dallo stesso Harmel: «La corporation est une société religieuse et économique formée par les chefs de familles industrielles (patrons et ouvriers d’un même corps d’état ou de professions analogues)». Si trattava in fondo di un consiglio corporativo che aveva l’alta direzione di numerose altre istituzioni cooperative, mutue, educative e religiose, ma non conosceva ancora il contratto collettivo, né presumeva di regolare la produzione: si fondava sovratutto sull’eccezionale spirito di apostolato della famiglia Harmel. E tuttavia Val-du-Bois splende come un faro di nuova luce nel mondo operaio cristiano. Esso irradia l’ideale della pace sociale, si eleva come un monito ed una speranza, solleva entusiasmi e rievoca, abbellendo colla fantasia, le arti medioevali, le gilde, le Imungen, le Zünfte. Questi organismi risorti a nuova vita, adattati al nuovo ambiente supereranno la lotta di classe e costituiranno la soluzione media fra la libertà economica illimitata e il socialismo. Il tempo ci manca per descrivere la fervida corrente d’idee, o slancio fattivo prodotto da questo corporativismo romantico e ricostruttore. Il 6 giugno 1883 esce a Parigi il primo numero de La Corporation, organe des associations professionnelles , che celebra lo sviluppo del movimento diffusosi per tutta la Francia. De Mun tenta alla Camera di ottenere una legge, che assicuri lo speciale privilegio di possedere al sindacato misto, ossia alla Corporazione. La proposta viene respinta (1884), ma i corporativisti francesi non si scoraggiano, come non si scoraggia a Roma il cardinal Jacobini , quando la giuria dell’esposizione di Torino (1884) nega il premio alla società Primaria, per il suo carattere confessionale… «Essi ci condannano, esclamava Jacobini, allora assistente ecclesiastico della società, perchè suscitiamo in Italia le società antiche, perché evochiamo la memoria del loro spirito… E non sono state quelle antiche maestranze le gloria d’Italia? Chi non ricorda l’altezza a cui giunsero i corpi d’arte in Roma stessa, quando, elevati i tribunali delle stesse arti, i loro consoli giudicavano in Campidoglio?». Da quest’anno Leone Harmel è sempre in movimento per mettere d’accordo i «circoli operai» di Parigi (De Mun) e le società cattoliche di patronato della Francia settentrionale, dirette da Féron Vrau , e per convogliare tutte le forze e tutti gli sforzi verso Roma, dalla quale egli attende ed invoca incoraggiamenti e direttive. Si organizzano così i celebri pellegrinaggi della France du Travail che dall’85 all’89 crescono di numero, d’importanza, di splendore. In uno di questi pellegrinaggi, nel 1887 De Mun presenta al Pontefice in nome dei circoli cattolici operai un ricco e grosso volume, stampato in rosso ed oro e che porta il titolo, riesumato dalle antiche corporazioni: Registre des statuts des corporations… La prefazione ricorda che nell’udienza concessa all’opera dei circoli nel 1885 Leone XIII li aveva esortati a risuscitare «le sagge istituzioni operaie che in tempi migliori erano nate ed avevano fiorito sotto l’ispirazione della Chiesa…». La parola del Pontefice era stata ascoltata ed ora si presentavano gli statuti di un centinaio di corporazioni, sorte negli ultimi anni. Ma non si creda che queste poche associazioni fossero lanciate a sommergersi nel mondo economico liberale né ad infrangersi contro l’irruente offensiva del socialismo, come cavalieri erranti del buon tempo antico, senza un piano strategico e senza un disegno organico. C’è in quest’epoca un gruppo di cattolici che elabora tutto un piano di ricostruzione corporativa. Mentre gli organizzatori e i propagandisti costituiscono le corporazioni, gli stati maggiori dei movimenti cattolici preparano i progetti d’un regime corporativo. Tre nomi bisogna qui ricordare avanti tutti gli altri: nel mondo germanico Carlo Vogelsang e Francesco Hitze, in Francia il marchese La Tour du Pin. È difficile stabilire il contributo particolare del genio latino e del genio tedesco nell’elaborazione della dottrina corporativa. Fu una vera collaborazione europea. Il barone Vogelsang era un protestante del Mecklenburgo, convertitosi al cattolicismo nel 1850 e trasferitosi prima a Monaco e poi a Vienna, ove assunse nel 1875 la direzione del Vaterland, organo dei cattolici federalisti e di quel gruppo di aristocratici che vennero battezzati i «feudali sociali». In questo giornale ed in una sua rivista mensile comparvero fino al 1890, anno della sua morte, una serie copiosa di articoli, saggi e studi, nei quali egli svolse le sue dottrine contro il sistema capitalista e per la ricostruzione corporativa. «L’utopia del Vogelsang, scriveva nel 1890 la socialista Arbeiterzeitung, tende a mettere in luogo dell’odierna divisione orizzontale delle classi, la divisione verticale della società in professioni, cosicché ogni professione unisca datori di lavoro e operai in corpi solidali chiamati corporazioni, i cui interessi comuni vengano espressi all’esterno in comune, ma i cui interessi contrastanti devono venir risolti nell’interno della corporazione. In tal modo si aboliranno le classi e la lotta di classe». In Austria la sottostruttura feudale non era ancora scomparsa e poteva sembrare facile di raschiar via la vernice liberale-costituzionale per ritornare alla «rappresentanza degl’interessi» negli antichi stati o Stände. Dobbiamo rinunciare a citare qui squarci del Vogelsang, giornalista e pensatore geniale: basti dire che le sue pubblicazioni, benché frammentarie, furono una miniera inesauribile sfruttata poi da numerosi epigoni. Oggi stesso nella terminologia corporativa degli hitleriani si sente l’eco inconsapevole delle dottrine del Vogelsang. Scolaro diretto di lui è il sacerdote Francesco Hitze, che doveva divenire più tardi l’ispiratore della legislazione sociale in Germania, ma che nel 1881, dopo essere stato cappellano del Camposanto teutonico a Roma, pubblicò in Germania un libro, allora molto notato, sul «capitale e lavoro e la riorganizzazione della società» . Hitze invoca in questo libro il pubblico controllo della produzione e della distribuzione della ricchezza, attuato mediante le corporazioni (Zünfte), adattate ai tempi nuovi. Propone di dividere la società germanica in sette categorie o stati (Stände), le quali eleggerebbero delle camere distrettuali e queste alla volta loro un senato o «consiglio economico», che sostituirebbe in tutto e per tutto il parlamento. Ma la più completa elaborazione del corporativismo va ricercata negli scritti che il marchese La Tour du Pin venne pubblicando nei vari organi dell’«opera dei circoli operai cattolici» di Parigi e più particolarmente nella rivista Association Catholique, a partire dal 1882 . Il gentiluomo francese dal 1879 al 1881 aveva dimorato a Vienna come attaché militare, stringendo qui amicizia col Vogelsang, e coi «feudali sociali». Uno di costoro, il conte Blome e un altro del gruppo di Parigi, il conte Breda, faranno poi la spola da Vienna a Parigi e viceversa, organizzando spesso dei convegni ristretti a Ferney, ove dimorava allora in esilio Mons. Mermillod e preparano così l’Unione di Friburgo, cenacolo internazionale di studio, che dal 1884 in qua passerà al vaglio di un esame comune le dottrine e le proposte sorte e svolte a Vienna, a Parigi e a Roma. La Tour du Pin comincia l’elaborazione del programma corporativo nel 1882 in seno all’«opera dei circoli cattolici operai», la continua nell’Association catholique dal 1883 al 1906, e quindi per ragioni politiche che momentaneamente non c’interessano, la conclude nell’organo monarchico Réveil français e nell’Action française di Maurras. Seguire l’interessante sviluppo dell’idea non può essere compito di quest’articolo. Accontentiamoci di darne i risultati finali. Per il nostro autore la corporazione deve possedere anzitutto un patrimonio indivisibile ed inalienabile, costituito dai contributi padronali ed operai, onde assicurare le pensioni d’invalidità e mantenere le scuole professionali. Essa avrà poi una propria giurisdizione, pubblicherà i suoi regolamenti con forza di legge e giudicherà dei rapporti economici fra i suoi membri; concluderà i contratti collettivi e comporrà i conflitti. La corporazione avrà inoltre il compito di regolare la produzione, aumentandola o diminuendola a seconda del bisogno e sarà autorizzata a fissare il giusto prezzo, come facevano in antico i capi d’arte, permettendo in avvenire la libera concorrenza non per quanto riguarda il prezzo, ma solo per quanto si attiene alla qualità dei prodotti. Le corporazioni-base eleggeranno delle Camere corporative distrettuali e queste alla loro volta nomineranno un «Grand Conseil des corporations», un Senato cioè corporativo, il quale sostituirà il presente parlamento. Lo sostituirà del tutto o in parte? Personalmente La Tour du Pin invoca il ritorno di una forte dinastia nazionale che regni e governi col concorso del Gran Consiglio corporativo, del Consiglio di Stato, della Corte dei Conti e dell’Alta Corte di giustizia. Egli inclina per questa soluzione radicale perchè suppone che al centro dello Stato stia una forte dinastia, la quale da un lato proteggerà e regolerà l’autonomia amministrativa, mentre a loro volta il Consiglio di Stato, la Corte dei Conti, l’Alta Corte di giustizia formeranno possenti oligarchie atte a frenare il potere monarchico: le autonomie delle corporazioni basilari, quelle municipali e provinciali gli paiono sufficienti «baluardi delle pubbliche libertà». Volendo però tener conto de’ suoi amici che pur essendo corporativisti, non erano tutti monarchici come lui, nell’Association catholique del 1906 egli svolge anche la proposta d’un sistema bicamerale: una Camera Bassa eletta dai contribuenti, che vota le leggi finanziarie, ed un Senato corporativo. Vedremo un’altra volta come la scuola cattolica nel suo ulteriore sviluppo abbia preferita quest’ultima soluzione, come quella che evitava di metterla in conflitto col suffragio universale: né diverso dovrebb’essere l’esperimento che preparano i cristiano-sociali viennesi. 