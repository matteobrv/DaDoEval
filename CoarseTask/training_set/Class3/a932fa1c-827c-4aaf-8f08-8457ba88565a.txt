Recensendo le pubblicazioni della fondazione Carnegie per la pace, il padre E. Rosa nell’ultimo numero della Civiltà Cattolica rievoca le dottrine del domenicano Francisco de Vitoria e del gesuita Suarez , i quali si possono dire i fondatori del diritto internazionale ben più a ragione del Grozio e del Gentili che, erroneamente, vengono considerati come tali nei testi di studio. Il segretario della fondazione Carnegie, James Brown Scott , nel suo libro «Francisco de Vitoria and his Law of Nations» pubblica anche il testo delle famose lezioni che il de Vitoria teneva dalla cattedra di Salamanca sulla legittimità o meno delle guerre spagnole per soggiogare il nuovo mondo. La Civiltà Cattolica ne trae argomento per affermare che solo quando nei rapporti internazionali si farà largo il concetto cattolico del diritto, si potrà parlare sul serio di un movimento efficace per l’abolizione o almeno per la limitazione della guerra. Di qui il dovere dei cattolici di coltivare in tutti i paesi lo studio del diritto internazionale secondo le proprie tradizioni. «Per la certa persuasione di questa verità – che l’esperienza della guerra faceva sentire tanto più vivamente, come noi sappiamo, anche perché ne fummo in qualche modo a parte – si manifestò allora, durante la guerra e subito appresso, tra studiosi cattolici, pubblicisti, giurisperti, ecclesiastici e laici, un notevole impulso verso gli studi del diritto dei popoli, massime circa il diritto e i metodi della guerra… Un moto simile, ricordiamo, aveva rappresentanti ragguardevoli tra i cattolici dell’uno e dell’altro campo, così in Germania, per esempio, come nella Svizzera neutrale, in Francia e in Italia . E non abbiamo dimenticato che si ricorse allora, più di una volta, e di proprio moto da ambe le parti, a Roma, con la preghiera o il desiderio espresso che si procurasse in questi punti una più solenne, generale ed esplicita proclamazione della dottrina cattolica. Ma poiché questa dottrina era già nota per l’ordinario insegnamento della Chiesa, la proclamazione straordinaria non ne sembrava necessaria: poteva anzi apparire sospetta in quelle circostanze… Da altri, perciò, ben più praticamente, come tra noi dal venerando prof. Toniolo, si vagheggiava o proponeva qualche organo o istituto scientifico, che promovesse da Roma lo studio e preparasse il trionfo dei principi giuridici più accertati, quindi, più umani insieme e più cristiani, anche in questo campo: dove pare che signoreggi l’interesse, l’arbitrio o l’”egoismo”. Come quei disegni non ebbero piena attuazione per i casi e rivolgimenti che poi seguirono in Italia e fuori, così non poterono avere risonanza; ma non meritavano di cadere in totale oblio, dopo la morte del prof. Toniolo in particolare, che tanto aveva caldeggiato l’idea, anche presso il papa Benedetto XV e ne aveva infervorato gli altri. Essi mostrano che già si era pensato in Italia, a ciò che poi si è attuato nell’America». Padre Rosa conclude coll’esprimere la speranza che la nuova rivista giuridica Rassegna di Morale e di Diritto, pubblicata ora dal prof. Romani dell’Apollinare riprenda la tradizione interrotta. A sì autorevoli voti aggiungiamo anche il nostro. Non è soltanto la fondazione Carnegie che, per opera di scrittori protestanti, sta pubblicando un vero Corpus Catholicorum dei maestri cattolici di diritto internazionale. Ma la questione, come ognuno sa, è agitata e studiata, anche in molti altri paesi d’Europa. Basterà ricordare che per iniziativa presa a Friburgo nella Svizzera, un gruppo insigne di teologi appartenenti a varie nazioni, sotto la propria responsabilità, ha redatto in forma collettiva un parere intorno alla moralità della guerra, pubblicato in lingua latina e francese nel quaderno di febbraio 1932 della rivista Les Documents de la Vie Intellectuelle e seguito da una copiosa documentazione tratta da teologi e sociologi antichi e recenti. Della stessa epoca è un discorso del card. Faulhaber, pubblicato esso pure nei Documents nel fascicolo del 20 aprile 1932. Negli ultimi tempi i francesi hanno pubblicato una miscellanea assai interessante sotto il titolo: Les catholiques en face de la guerre e il p. Stratmann , che in Germania ha dovuto interrompere la sua opera pacifista, riassume ora il suo pensiero in una lucida sintesi: «La Chiesa e la guerra, uno studio cattolico» . Nei paesi anglosassoni il problema della pace e della guerra viene coltivato e studiato specie dalla Catholic Association for International Peace di Londra. In taluno di questi libri si propugna una nuova teologia sulla guerra giusta: cioè che nei tempi moderni, data la giurisdizione internazionale che si è creata, ogni guerra che non si presenti necessaria, sia ingiusta. Queste nuove teorie che ebbero il loro primo germe tra noi, sono esse conciliabili colla dottrina tradizionale che risale alla scuola del Vitoria e del Suarez? Costituiscono esse, ad ogni modo, un elemento apprezzabile per l’ulteriore sviluppo del diritto internazionale? Ecco dei problemi che gli studiosi cattolici italiani potrebbero proporsi di risolvere col loro senso innato d’equilibrio e con una visione sintetica, la quale non dimentichi i postulati naturali del patriottismo, rettamente e cattolicamente sentito, il quale naturalmente non potrebbe ammettere un pacifismo che, trascurando la realtà, non tenesse conto della sicurezza del proprio paese. L’altra volta annunciando un convegno di studio sul corporativismo, convocato a Vienna dall’«Unione Popolare dei Cattolici Austriaci» sotto la direzione di un comitato presieduto da quel cardinale arcivescovo di Vienna e diretto dal noto scrittore di sociologia cristiana dr. Meszner, facevamo voti che in questo convegno internazionale si distinguesse bene fra gli insegnamenti dell’enciclica Quadragesimo anno intorno all’ordine sociale corporativo e le singole riforme politiche che, nate in particolari contingenze, si propongono di attuarlo. Il nostro voto è stato esaudito in anticipo giacché il questionario inviato dall’apposito comitato agli studiosi si limita a riassumere gli argomenti nelle seguenti domande: 1. È da attendersi nel vostro paese per il prossimo tempo lo stabilimento di un ordine corporativo? La costituzione presente offre delle possibilità di un tale sviluppo? Si pensa ad una costruzione dal basso, coll’unione di società operaie e padronali locali, ovvero dall’alto, cioè cominciando da un corpo rappresentativo corporativo centrale? 2. Esistono nel vostro paese istituzioni per frenare la concorrenza, nel senso del principio regolativo dell’economia, cioè della giustizia sociale proclamata dalla Quadragesimo anno (associazioni private dei datori di lavoro, legislazione sulla concorrenza, controllo statale o delle professioni)? 3. Quali tendenze puntano verso la deproletarizzazione, che dev’essere la meta principale del nuovo ordine sociale ed economico? Quali sono i compiti prossimi del movimento sociale del vostro paese? (superamento della disoccupazione, giusto salario, salario famigliare, equiparazione sociale dei lavoratori, contratti collettivi ecc.). 4. Esistono nel vostro paese i sintomi di un nuovo spirito nel senso della Quadragesimo anno, senza il quale, come afferma la enciclica, l’ordine corporativo non può avere una vera vitalità (morale professionale, onore professionale, coscienza corporativa, amore sociale)? Come considera l’Azione Cattolica del vostro paese i relativi compiti e di quali mezzi si serve? Alla conferenza parteciperanno delegati dell’Italia, della Spagna, della Svizzera, della Francia, del Belgio, dell’Olanda, della Polonia, della Cecoslovacchia, dell’Ungheria, della Jugoslavia, della Rumenia e del Canadà. Dopo la conferenza internazionale si avranno una serie di rapporti per illustrare l’attuale ordinamento sociale e l’organizzazione politica della nuova Austria. Anche riguardo a questa, fervono ancora, come abbiamo detto l’altra volta, le discussioni fra i cattolici stessi. Ce ne dà nuova prova una pubblicazione di Schmieder Godfried uscita recentemente ad Innsbruck sotto il titolo: «La limitazione del potere governativo a mezzo delle organizzazioni corporative autonome in Austria» . Questo libro dimostra che i diritti autonomi degli «stati» hanno sempre limitato anche nel passato impero austriaco e sotto i regimi democratici i poteri degli organi centrali. Ora non si farebbe che continuare su questa strada servendosi delle corporazioni. E qui l’autore chiama in aiuto la Quadragesimo anno la quale, ove parla del carattere supplettivo dell’azione dello Stato nelle questioni corporative, tenderebbe appunto a creare anche un decentramento di poteri. Al che Padre Nell Breuning oppone nelle Stimmen der Zeit che la Quadragesimo anno si limita ad esigere dallo Stato una sua autolimitazione per lasciare liberamente agire gli organi inferiori che sono le corporazioni. Nell Breuning contesta soprattutto che federalismo e ordinamento corporativo contrastino fra loro. Forse che, egli dice, la Svizzera per assumere l’ordine corporativo dovrebbe abbandonare la tradizionale sua struttura cantonale? Di notevole interesse, almeno a giudicare dalle brevi relazioni comparse nei giornali, deve essere stato anche il convegno italo-francese di studi corporativi svoltosi in Roma a villa Aldobrandini sotto la presidenza dell’onorevole Bottai, presente l’ambasciatore di Francia presso il Quirinale e parecchie personalità del governo e del Partito fascista. A Roma si è affrontato in pieno il problema politico, e non poteva essere diversamente poiché si trattava di discutere il corporativismo integrale dello Stato fascista nella sua costruzione ad un tempo sociale e politica. Si cominciò anzi con una relazione dell’on. Bottai sul «valore politico della corporazione». Nella seduta seguente il cattolico Viance, che ha esposto recentemente le sue teorie e i risultati dei suoi studi nella Vie Intellectuelle, ha parlato della corporazione dal punto di vista economico e politico. Speriamo che si pubblichi un ampio resoconto delle discussioni che non possono essere state che chiarificatrici e oltremodo istruttive. Dai brevi comunicati sui giornali risulterebbe che da parte francese vennero chieste spiegazioni sulle funzioni del Partito in confronto dell’orga-nizzazioni corporative, sulla questione dello Stato totalitario e la questione della libertà. Altri toccarono i problemi della base proletaria del fascismo e della partecipazione degli operai al regime. A tutte queste domande venne risposto esaurientemente, illustrando la costituzione del regime italiano. In qualche momento la discussione deve essersi scostata assai dal corporativismo, perché l’on. Fioretti dovette rispondere al sig. Marion che «aveva prospettato i pericoli della esistenza della Chiesa, della Monarchia e del super-capitalismo come forze reazionarie». Le elezioni in Cecoslovacchia hanno portato un notevole spostamento di voti. Nei partiti slavi le differenze in confronto delle passate elezioni del 1929 non sono grandi, benché anche tra essi vi sia la novità di sei deputati «fascisti» (gruppo Gaida) conquistati con 177.449 voti. Nemmeno nel rapporto numerico fra i mandati slavi (195) e quelli tedeschi (66) accanto ai 9 ungheresi e 30 comunisti, subentrarono notevoli spostamenti. Ma la grossa novità si ebbe tra i mandati tedeschi col successo dell’organizzazione filonazista di Corrado Henlein . Questa assorbì quasi due terzi dei voti degli agrari tedeschi che si erano logorati nella maggioranza governativa e portò via più della metà di voti ai socialisti che avevano partecipato anch’essi, finora, alla coalizione ministeriale. Successo dunque di opposizione? Si potrebbe concludere così, se Heinlein non avesse tolto 5 mandati su 11 anche al partito cristiano-sociale tedesco il quale da 348.000 voti scese a 162.000. La Deutsche Presse, organo dei cristiano-sociali, ammette senz’altro la sconfitta e ne attribuisce la colpa al trattamento fatto dai cechi ai tedeschi, ma come spiegare allora che sia stato così profondamente colpito anche il partito cristiano-sociale che, essendo rimasto fuori della coalizione governativa, non era responsabile delle sue reali o presunte malefatte? Converrà ammettere che, oltre le ragioni contingenti, abbia agito l’impulso nazionalista, che pervade ora tutti gli Stati europei. È da ritenersi che la spinta tedesca provocherà una spinta in senso contrario nel campo cecoslovacco inducendo i partiti slavi a rinunciare almeno in parte alla loro frammentaria costituzione; ma, fino a tanto che vive Masaryk e domina ancora la sua tendenza democratica, non è da credersi che si ricorra contro i tedeschi a delle misure repressive e anticostituzionali. Nel comunicato sulle trattative di Mosca va dato rilievo a quel passo nel quale è detto che «Stalin comprende ed approva pienamente la politica di difesa nazionale fatta dalla Francia per mantenere la sua forza armata al livello della sua sicurezza». La dichiarazione colpisce in pieno petto i socialisti e comunisti francesi che combattono sempre in Francia ogni armamento, richiamandosi ai doveri internazionali del pacifismo. Ma il colpo è diretto anche in genere contro l’internazionale socialista. L’attrattiva principale esercitata dall’internazionalismo socialista è sempre stata quella di promettere una certa garanzia contro i nazionalismi armati delle diverse nazioni. Ma se i comunisti russi armano non solo in casa propria, ma approvano anche gli armamenti degli Stati che stanno con loro in rapporti di amicizia, qual prova si potrà esigere ancora per dimostrare che i governi socialisti o comunisti non trovano nelle loro ideologie nessuna garanzia contro la guerra più di quella che trovano gli Stati borghesi? Le elezioni municipali francesi non hanno portato un cambiamento notevole nella situazione dei partiti. Ciò nonostante, dato l’eccessivo frazionamento degli elettori borghesi e la loro mancanza di disciplina, il fronte comune dei socialisti e dei comunisti ha conquistato parecchi municipi e 8 comunisti sono entrati anche nella rappresentanza municipale di Parigi. Questi risultati, dice il Temps, sono l’effetto dell’abilità colla quale i socialisti hanno saputo sfruttare «la cosiddetta lotta contro il fascismo», per la difesa della repubblica. L’Humanité esalta le elezioni di Parigi nelle quali il presidente dell’unione nazionale dei combattenti soccombette di fronte ad un comunista con le parole: «è la vittoria della libertà». I peggiori nemici dunque della libertà, i partigiani della dittatura di classe, i settari del marxismo sono riusciti a camuffarsi da difensori del regime e della democrazia. Troppi cittadini hanno creduto che la Francia avesse veramente corso il pericolo di un violento mutamento di regime e contro tale presunta minaccia hanno voluto fare una dimostrazione votando addirittura per i candidati della dittatura rossa. Inesplicabile contraddizione dell’urna elettorale! L’avvento di Gil Robles al potere suggerisce al corrispondente spagnolo del Temps considerazioni come queste: «all’audacia dei suoi nemici che fomentavano l’insurrezione per impedirgli l’accesso al potere, Gil Robles ha risposto con eguale audacia impostando questa alternativa: possibilità di governare per lui come per gli altri o appello agli elettori ai quali egli non mancherebbe di dire che la repubblica gli aveva dato la baia… Gil Robles alla guerra diminuirà senza dubbio l’influenza della massoneria nell’esercito. Bisogna forse vedere un simbolo nel fatto che anche Azaña, incarnatore della politica precedente, fu sempre ministro della guerra … Nel campo degli avversari regna la costernazione. A destra invece la gioia è grande. Qui si ricorda che in un altro maggio non più di 4 anni fa, le chiese e i conventi furono preda alle fiamme e negli avvenimenti inaugurati in questo nuovo mese di maggio si vuol vedere l’alba di giorni migliori. Ci fu un tempo in cui si parlò molto in Spagna di una sollevazione di cattolici, giocati dalla rivoluzione. I cattolici non si sono sollevati, ma hanno qualche cosa di meglio: sono scesi sul terreno dei loro avversari e, almeno per il momento, essi sono i vincitori». 