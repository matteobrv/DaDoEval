Nella presente polemica internazionale si sono fatte sentire alcune voci, che se paiono oggidì senza efficacia immediata, alimentano tuttavia la speranza d’un mondo migliore nell’avvenire. Alcuni laburisti inglesi hanno parlato di fare fra i popoli una nuova e più equa ripartizione delle risorse economiche del mondo ed in Francia lo stesso Alberto Sarraut ha concluso che nel mondo coloniale si dovrà arrivare ad un condominio delle nazioni europee, condominio che rappresenterebbe a sua volta uno stadio di transizione verso l’autonomia dei popoli di colore. Sulla stessa linea si trova un articolo che Maurice de Gandillac pubblica nell’ultimo numero della Vie Intellectuelle. Alcune sue affermazioni rimarranno discutibili, ma altre meritano in ogni caso di venir segnalate, come uno sforzo di comprensione e di equità: «L’ingiustizia – egli scrive – consiste nel privilegio esclusivo d’un piccolo numero di Stati ricchi e intraprendenti (e in via di fatto d’un piccolo numero di società capitaliste) su territori di sfruttamento o di colonizzazione che sarebbero più utili ad altri o corrisponderebbero per questi a bisogni più immediati… Uno statuto internazionale non deve servire di copertura ad una società di mutuo soccorso per il mantenimento di privilegi… Che la Società delle Nazioni, che la Piccola Intesa, che la Francia e l’Inghilterra abbiano troppo trascurato fino ad oggi quest’aspetto del problema, chi ne può dubitare?». L’A. si difende dal sospetto di voler con ciò giustificare l’«illegalismo» della Germania e dell’Italia, ma ritiene che gli atti di forza di queste due nazioni debbano avere il valore di «avvertimenti salutari». «La virtù della prudenza – egli continua – si accorda dunque qui colla virtù della giustizia per consigliare che si eviti, sia pure in risposta a rivendicazioni troppo violente, una soluzione troppo rigida: di fronte ad un realismo intemperante noi dobbiamo condannare anche un idealismo chimerico che considerasse come assoluta una regola giuridica appena abbozzata e che non ha messo ancora delle radici profonde nella coscienza universale. Un tale atteggiamento, oltre che presupporre una purezza di coscienza, che nessun popolo d’Europa oggidì possiede, otterrebbe il risultato proprio contrario di quello che si cerca… Vuol forse dire che ognuno debba badare ai fatti suoi, non curandosi che dei propri interessi immediati? No. Ogni sforzo dello spirito sul terreno scientifico come su quello morale, consiste nel far prevalere il razionale sull’irrazionale, ma tenendo conto anzitutto e continuamente di questo stesso irrazionale e tentando di trasformarlo dal di dentro (e non con amputazione violenta), civilizzandolo, trasfigurandolo, battezzandolo… Associamo dunque anzitutto i popoli giovani e “dinamici” allo sfruttamento dei nostri propri beni: prendiamo di mira assieme la messa in valore dell’Africa per mezzo della comunità delle nazioni europee. Con ciò stesso e per il reciproco controllo, attenueremo gli abusi più violenti del colonialismo: nello stesso canalizzeremo ambizioni immoderate e le legheremo per l’intreccio degl’interessi comuni a un ordine internazionale, cui diventerà sempre più malagevole sottrarsi con uno strappo violento. Nello stesso tempo prepareremo a poco a poco l’emancipazione completa dei popoli di colore. Delle sovranità condivise rappresentano un grado minore di prestigio e d’amor proprio e il passaggio dal condominio all’autonomia sarà forse facilitato dalla molteplicità delle potenze mandatarie…». Con un colpo di penna la «Chiesa protestante del Reich» viene statizzata. Un decreto-legge, comparso alla fine di settembre, autorizza il ministro per gli affari ecclesiastici Kerrl ad emanare ordinanze con forza di legge «per ristabilire l’ordine nella Chiesa evangelica del Reich e nelle Chiese evangeliche regionali (dei singoli paesi)». Siffatto ristabilimento dell’ordine non soffre nel decreto alcun limite: il ministro può fare il suo «ordine» nell’organizzazione, nell’amministrazione, nella disciplina, come nella teologia, nei dogmi e negli articoli di fede. In tal modo il signor Kerrl, ch’era prima un funzionario contabile del ministero prussiano della giustizia, è diventato il capo assoluto della Chiesa protestante, e la Chiesa di Stato, suprema aspirazione del nazismo è ora un fatto compiuto. Susseguentemente, il 6 ottobre, compariva un’ordinanza dello stesso ministro che nominava organi di propria fiducia per presiedere la Chiesa centrale e quelle provinciali abolendo le cariche elettive e toglieva alle Chiese l’autonomia amministrativa da loro finora goduta, col costituire delle «sezioni finanziarie» sotto il controllo dello Stato. Tutto l’organismo, improvvisato così dal regime socialnazionale, ricorda il «Santo Sinodo» della Russia prebellica coi suoi famosi procuratori ; ma si deve ritenere che in Germania l’ingerenza dell’autorità politica in materia di fede sia ancora più incisiva e più violenta. Che cosa accadrà ora dei pastori ricalcitranti? O le catacombe colla fame o la sottomissione, e benché brilli ancora qualche faro di luce, quanti lumi spenti nella massa dei gregari! Nello stesso tempo si annunzia che il teologo protestante Walter Künneth , autore di un libro polemico contro il «Mito» del Rosenberg viene dimesso dalla facoltà teologica dell’università di Berlino, perché aveva avuto il coraggio di difendere il «Vecchio Testamento». E che dire della libertà di stampa di cui godono i cattolici? La Kirchenzeitung (settimanale ecclesiastico) di Colonia dovette interrompere una serie di articoli che trattavano al lume dei documenti storici la «situazione morale religiosa dei Germani prima della loro conversione al cristianesimo», perché secondo la polizia segreta negli articoli si rivelava la tendenza a «denigrare la religione e i costumi degli antichi Germani»! In Germania dunque il Cristianesimo può venir attaccato e denigrato in tutti i modi, quello che importa proteggere è il paganesimo teutonico dell’epoca barbara! A che cosa condurranno mai così fatali tendenze? Chi fra i protestanti credenti si salverà dal totalitarismo opprimente del terzo Reich, chi dei cattolici resisterà alla bufera? Se da una parte la magnifica ed apostolica lettera di Fulda riempie l’animo dei cattolici di orgoglio e di speranza, se tutta una reviviscenza di pratiche e manifestazioni religiose attesta la resistenza interiore della Chiesa cattolica tedesca, se anche fra i protestanti alcune personalità continuano a dimostrare un encomiabile coraggio, non si può tuttavia essere senza preoccupazioni circa la capacità di resistere del funzionario, del cliente delle pubbliche amministrazioni, dell’uomo dei commerci e della strada. Certo il cristianesimo in Germania trionferà sempre anche quando del paganesimo sarà scomparso perfino il nome; ma intanto quante flessioni, quante sottomissioni contro coscienza, quante debolezze, avvilenti invero più per chi le impone che per chi le subisce! A Bonn esiste una scuola superiore di magistero «Pädagogische Akademie» ch’è sempre stata la scuola magistrale cattolica e l’orgoglio dell’insegnamento confessionale. Ed ora si annunzia che professori e alunni hanno deciso ad unanimità di chiedere l’abolizione del carattere confessionale della scuola. La petizione è firmata da un noto pedagogo cattolico G. Räderscheivt, direttore dell’istituto, ch’era fino alla rivoluzione, presidente del partito del Centro a Neuss! E quali umiliazioni interiori dovranno subire quei giornalisti cattolici, che accettano nei loro giornali articoli di spirito anticattolico! Non s’è visto perfino un noto redattore del Katholik di Magonza polemizzare in un giornale nazista coll’Osservatore Romano per sostenere che il ministro Frick aveva ragione nell’interpretare a suo modo e contro la verità il Concordato? Il Katholik dovette licenziarlo ed ecco il giornale nazista ad esaltarlo come «la prima vittima economica dell’inquisizione del cattolicesimo politico»! La pressione è enorme, incessante; la seduzione dell’atmosfera sovreccitata quasi invincibile. Certi errori fan capolino perfino in riviste insospettate. Tanto maggiore è la nostra ammirazione per l’episcopato, per il clero, per i fedeli, per i giovani specialmente che combattono intrepidi la buona battaglia! In Francia le due Confederazioni del lavoro quella – chiamiamola così – moderata di Jouhaux e quella unitaria di comunista osservanza , dopo lunghi negoziati e private e pubbliche discussioni hanno deciso di fondersi. Si ritorna così alla situazione del 1920, prima della scissione comunista. Apparentemente si tratta di un ritorno all’ovile puro e semplice. I comunisti o unitari hanno accolto tutte le condizioni dei confederali: indipendenza dei sindacati dai partiti politici, accettazione dei metodi democratici. Ma è probabile che la fusione non rappresenti che la nuova tattica proclamata dal congresso del Komintern: appoggio di tutte le resistenze di sinistra contro il «pericolo fascista», pur conservando intatto il patrimonio programmatico del bolscevismo. Ed è verosimile che «a lumi spenti» si riveli che i giocati sono proprio i democratici. Ma qui «a lumi spenti» significa: dopo le elezioni generali che in Francia si stanno preparando. Per vincere in queste elezioni i comunisti oramai fanno blocco non solo coi socialisti, ma di caso in caso e forse, chi sa?, anche programmaticamente, coi borghesi radicali. Un’altra spinta alla fusione venne dai sindacati dei funzionari e dei servizi pubblici. Questi preparano la riscossa contro i decreti legge Laval, cioè contro la riduzione degli stipendi. La Confederazione unica dovrà fungere da ariete contro il ministero Laval. D’altro canto la paura dei rossi non è senza fondamento. Le leghe, specie le «Croci di fuoco», hanno inscenato delle parate imponenti, e tra i contadini va acquistando una certa diffusione il movimento agrario radicale capeggiato da Dorgères , che gareggia in demagogia coi più accesi rivoluzionari. È contro questa pericolosa concorrenza «fascista» che i socialisti hanno convocato recentemente un loro congresso di contadini a Limoges. Congresso moderato, prudente, antidemagogico, tutto in favore della piccola proprietà terriera. Nessuno è sorto a ricordare che il canone fondamentale del marxismo è l’abolizione della proprietà privata. Nessuno ha evocato gli antichi campioni del socialismo agrario Compère-Morel , Renaudel, Edouard Vaillant . La stessa moderazione nel campo operaio industriale. Il piano di Jouhaux, approvato dalla Confederazione, è ricalcato su quello del de Man, ma è più prudente. Socializzazioni solo in un settore assai limitato, nessuna espropriazione senza indennità, credito agrario, controllo delle banche, lavori pubblici: tutto un programma minimo in funzione elettorale e allo scopo di accaparrare i piccoli borghesi del radicalismo francese. 