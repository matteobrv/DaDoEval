Il Santo Padre ha colto l’occasione di uno dei suoi ultimi discorsi a Castel Gandolfo per ribadire il suo concetto intorno alla guerra: «Terribile cosa – egli disse – è la guerra, che si dovrebbe sempre guardare con occhi spaventati dagli uomini al riflettere su quello che è: l’uomo che cerca l’uomo per uccidere l’uomo, per ucciderne più che può, per ucciderli nel peggior modo che può; questa guerra che si può, si deve talvolta subire, ma che certo non può essere desiderabile per nessuno, tanto che il vicario di Cristo ha dovuto finire col dire: Lontani da noi quelli che vogliono la guerra!». In parecchie elezioni municipali inglesi, indette per il novembre, sono in giuoco gl’interessi cattolici perché taluni partiti locali si sono pronunciati contro il sussidio o l’aumento del sussidio alle scuole confessionali cattoliche. È il caso, ad esempio, di Liverpool, ove l’arcivescovo mons. Downey invita i cattolici a votare contro i candidati conservatori, appunto per questo motivo. Il partito laburista invece «benché diviso sulle questioni religiose» – come dice il suo manifesto – è unanime nel riconoscere a tutti i figli del popolo il diritto a scuole decenti. I cattolici belgi hanno finito la loro riorganizzazione politica costituendo il «Bloc Catholique Belge» presentatosi al pubblico il 16 e il 17 ottobre. L’elaborazione degli statuti e degli accordi fu estremamente faticosa. Si trattava di mettere ordine in un complesso di organizzazioni di carattere regionale, nazionale e di classe, le quali tutte pel passato alla vigilia delle elezioni avevano cercato ed improvvisato un accordo per una lista comune, continuando poi nel tempo restante a viver separatamente e talvolta a promuovere anche delle manifestazioni contraddittorie. L’attacco del rexismo fece comprendere ai cattolici la necessità di una riorganizzazione unitaria e il congresso di Malines ne espresse urgentemente la necessità come una esigenza della situazione imposta ai cattolici per la difesa degli interessi religiosi. Il blocco, come dice il suo nome, è però tutt’altro che l’organizzazione centralizzata di un partito. Esso è composto anzitutto di due partiti distinti, «il partito cattolico popolare fiammingo» e il «partito cattolico sociale» che raggruppa gli elettori valloni. In mezzo sta la circoscrizione di Bruxelles che può scegliere tra i due partiti. Ma ciò non basta. La costituzione stessa dei due partiti non è omogenea; quello fiammingo ammette nel suo seno le organizzazioni corporative o di classe riconoscendo il Boerenbond come rappresentanza anche politica dei contadini, la «Lega dei lavoratori cristiani» degli operai, e il Burgestand delle classi medie. Il partito vallone non conosce invece queste divisioni, perché la maggior parte dei suoi elettori è organizzata ab antiquo nella «Fédération des Cercles» che era nei tempi classici del movimento politico belga l’organizzazione centrale nazionale dei cattolici. Ora i fiamminghi non vogliono riconoscere alla federazione il carattere nazionale, il diritto cioè di agire anche nella parte fiamminga. Si combinano qui contrasti di carattere linguistico nazionale e antagonismi fra democratici e conservatori. La difficoltà non è stata ancora superata e il primo congresso del blocco cattolico belga ha dovuto accontentarsi di girarla. Il direttorio del blocco non è composto di parlamentari e al congresso si è manifestata la tendenza di volere mettere ordine nelle cosiddette destre parlamentari imponendo una maggiore disciplina di voto. Tali tendenze hanno provocato grosse obiezioni in nome della libertà e della dignità dei deputati, ed anche questa questione è stata affidata allo studio di una commissione mista di deputati e non deputati che dovrà risolverla con uno speciale regolamento. Converrà attendere l’ulteriore sviluppo, per poter concludere se il nuovo organismo potrà e saprà funzionare. Si nota frattanto lo sviluppo delle organizzazioni giovanili di partito che dappertutto sostengono la necessità dell’unione e d’altro canto l’imporsi di un programma di riforme concordato che oramai viene proclamato come programma di tutti i cattolici. Nello stesso convegno del blocco il padre Arendt, ben noto per i suoi lavori di carattere sociale e relatore al congresso di Malines sugli stessi argomenti, ha fatto votare un ordine del giorno che contiene uno schema molto chiaro dell’organizzazione corporativa che si deve introdurre nel Belgio, fondata sulla libertà sindacale e sulla necessità di conciliare gli interessi degli operai e dei datori di lavoro. La compattezza del resto e la combattività del partito socialista che nel de Man e nello Spaak ha trovato capi abili e risoluti, imporrà ai cattolici una marcia comune e più serrata. Il mito del secolo XX apre ed inaugura solennemente i suoi templi. Così si dovrebbe concludere leggendo la notizia che Alfredo Rosenberg ha «consacrato» nella cittadina di Torgau una antica chiesetta abbandonata. La chiesa venne restaurata e pur conservando il suo nome antico (Alltags-Kirche) sarà trasformata in un salone festivo del partito nazional-socialista. L’inaugurazione consistette in una rappresentazione dell’Oratorio del lavoro, opera musicale creata sotto gli auspici del Fronte del lavoro, e in un discorso del Rosenberg il quale disse che trasformando una chiesa cristiana in un luogo dedicato al culto proprio, il socialismo nazionale trova che «una grande comunità (vale a dire la Chiesa) non possiede più la forza di onorare i suoi grandi simboli come una volta. Il nazional-socialismo s’è dato quindi il compito di riempire questi luoghi di una vita novella ispirandosi allo stesso amore ed allo stesso rispetto coi quali una volta furono creati». Richiamandosi a chi ha detto che senza Roma il cristianesimo sarebbe stata una setta assira, Rosenberg afferma che senza la Germania il cristianesimo sarebbe rimasto un affare mediterraneo… «Gli uomini cercano oggidì una comunità ed una forma di vita novella. Oggidì il più grande delitto non è più l’eresia teologica, ma il tradimento contro il popolo». Kurt Türmer ricorda che oramai nella terminologia del nazional-socialismo si usano per il partito le stesse parole e le stesse forme che sono tradizionali per il culto o per la propaganda religiosa. Così recentemente il ministro Göbbels «consacrando» un’altra Feierstätte la chiamò «una chiesa politica del nazional-socialismo». Disse che i capi nazisti hanno la «cura d’anime politica» e terminò con l’esclamare: «Che la parola del Führer sia sempre predicata in questo luogo in tutta la sua purezza e verità e questo per sempre per tutti i tempi. Che coloro i quali si radunano qui sieno sempre degli uomini profondamente tedeschi e donne veramente tedesche e che si radunino nello spirito del Führer per edificarsi al suo insegnamento e per promettere fedeltà all’opera sua». La rivista Nationalsozialistische Volkswohlfahrt pubblica un articolo del capo delle opere di assistenza nazional-socialiste, nel quale si preannunzia il monopolio di quest’organizzazione per tutte le collette di beneficenza. Parlando delle opere assistenziali cattoliche e protestanti a carattere professionale, la rivista dice che anche qui su questo terreno converrà trasformare la mentalità vecchia di 2000 anni e insufflarvi un nuovo spirito. Si pensa alla laicizzazione completa del personale che si dedica alle opere di carità, presso le quali verranno introdotte le suore brune, lasciando per ora ai religiosi e alle opere religiose solo la cura degli alienati, degli anormali, dei sordomuti e dei ciechi. Non c’è bisogno di ricordare le meraviglie create dalla nota organizzazione cattolica Caritas-Verband . Una statistica ufficiale del 1933mostra che questa federazione manteneva allora 30.000 asili con 1.420.000 letti e 96.000 dispensari frequentati in media giornalmente da 2.400.000 ammalati. Essa sussidiava inoltre 140.000 opere di assistenza, occupava 350.000 suore, 32.000 frati e 120.000 laici e raggruppava nelle associazioni federate 6 milioni 650.000 soci contribuenti. Si annunzia dall’Ungheria che le sette frazioni di estrema destra le quali con l’uno o con l’altro metodo preconizzavano una rivoluzione nazionale in senso antiparlamentare e totalitario, si sono raggruppate in una formazione presieduta da Szalassy , brillante ufficiale di carriera, che finora aveva diretto una organizzazione semiclandestina e che, come assicurano i suoi adepti, ha mostrato la stoffa di un futuro dittatore. In seguito alla legge contro lo squadrismo, il Szalassy, come i capi delle altre frazioni destriste, è stato condannato recentemente a qualche mese di prigione. Ciò non gli ha impedito, durante le more del ricorso giudiziario, di convocare a Budapest una assemblea molto frequentata nella quale ha esposto il programma del socialnazionalismo ungherese. Da questo risulta che il nuovo movimento farebbe leva sul revisionismo, benché ufficialmente non si parli che di amalgamare i popoli del basso Danubio in «un’unità morale e materiale per facilitare la rinascita della patria ungherese». In quanto al cattolicismo, egli ha affermato solennemente che conviene evitare ogni conflitto con esso. Questa dichiarazione dovrebbe essere diretta a disarmare i partiti di minoranza parlamentare che recentemente si sono proclamati decisi avversari del totalitarismo di destra. Essi vi vedono difatti un pericolo di soggezione alla Germania e pur dichiarandosi favorevoli all’asse Roma-Berlino, ripongono le loro speranze nella monarchia costituzionale che confidano di poter restaurare. Il 10 ottobre 1937 itre gruppi del partito indipendente, dei piccoli proprietari agricoli, dell’Unione cristiana e dei democratici si sono raccolti a Koermond per proclamare la loro alleanza e la loro fede nell’idea di S. Stefano. Quest’idea, secondo il deputato Tibor von Eckhardt , comporta il ritorno del re legittimo, la riconciliazione con gli altri Stati danubiani, «l’onestà, l’ordine, il progresso, la libertà e il costituzionalismo integrale». I partiti di opposizione parlamentare camminano fino ad un certo punto su una linea parallela a quella della maggioranza governativa, poiché Daranyi ha fatto votare finora delle riforme costituzionali che, correggendo i difetti del sistema parlamentare, avrebbero lo scopo di salvarlo. Già è stato deliberato un accrescimento dell’autorità del reggente; inoltre si sta attribuendo al Senato il diritto di veto contro tutte le leggi. Il ministero ha infine promesso di presentare alle Camere, durante la sessione invernale, la riforma elettorale fondata sul suffragio universale uguale e segreto. Dall’esito di questa campagna dipenderà il nuovo corso della politica ungherese; si avverte però che anche l’opposizione cerca l’amicizia della Germania e soprattutto dell’Italia. È interessante registrare qui che l’ideologia cattolico-legittimista ha un suo organo nella rivista di Budapest Korunk Szava, pubblicata dal deputato cattolico conte Szecheny, che dalla tribuna parlamentare diede l’allarme contro il destrismo di importazione, il quale metterebbe in pericolo anche il ruolo storico dell’Ungheria di fronte al cristianesimo. Il circolo di intellettuali e di uomini politici intorno alla rivista è consapevole però che bolscevismo e neopaganesimo si devono sovrattutto combattere con pratiche riforme sociali e perciò esso preconizza una monarchia sociale, rinfrescando argomenti ed idee che in occidente si conoscono già dai tempi del marchese La Tour du Pin. Un articolo del prof. Luigi Chaves di Lisbona, pubblicato nel numero di ottobre della Monatschrift für Kultur und Politik , ci ricorda che il corporativismo portoghese ha le sue radici storiche in una propria tradizione nazionale. Fin dai primi anni dell’era moderna, in ogni città e grosso villaggio del Portogallo esisteva nell’amministrazione locale la «casa dei 24» la quale era il centro dell’attività corporativa, vale a dire le professioni riunite in 12 gruppi eleggevano annualmente 24 rappresentanti; questi alla loro volta nominavano i «procuradores» come magistrati del comune, il giudice popolare e il suo segretario; gli altri rappresentanti corporativi provvedevano a minori funzioni amministrative. Rappresentante dei 24, in confronto al re o alle Cortes, era il giudice popolare. Questo regime sottoposto durante i secoli a varie modificazioni durò fino al 1834, nel quale anno il governo liberale sciolse le corporazioni colla motivazione che le corporazioni intralciavano il libero sviluppo dell’economia nazionale. Logicamente il 28 maggio 1926, quando la rivoluzione nazionale volle surrogare il parlamentarismo, risolse di riprendere la vecchia tradizione del paese. Ciò trovava incoraggiamento non soltanto negli esperimenti iniziati in altri paesi, soprattutto in Italia, ma era stato preparato anche dall’elaborazione programmatica ed intellettuale di un gruppo di studenti cristiano-sociali che già nel 1914 fondando la rivista Nação Portuguesa a Coimbra, propugnava le dottrine della riorganizzazione corporativa dei cattolico-sociali: uno di questi studenti era l’attuale capo del governo, Salazar. Conviene però notare che anche in Spagna l’organizzazione corporativa è ancora in sviluppo e che le corporazioni nell’integrità delle loro funzioni non sono ancora create. A proposito del Portogallo ci ha colpito una documentazione comparsa nella Vie Intellectuelle e che si riferisce alla situazione della Chiesa nel patriarcato di Lisbona. La documentazione si fonda sulla pubblicazione dei discorsi e delle lettere pastorali di S. Em. il cardinale patriarca . Vi si rileva che il patriarcato, il quale con 1.412.736 anime costituisce più della quinta parte della popolazione del paese, dispone soltanto di 320 sacerdoti, e ancora in questa cifra sono compresi i sacerdoti di altre diocesi già anziani che vengono a riposarsi nel patriarcato dalle cure apostoliche sopportate altrove, così che tre quarti dei 320 preti hanno già passato la cinquantina. La proporzione dei sacerdoti con la popolazione è di gran lunga minore di quella della Francia e il patriarca reitera i suoi appelli accorati per l’aumento delle vocazioni. A dimostrare poi come il periodo che va dal 1910 al 1926, il periodo cioè della repubblica anticlericale, abbia disgraziatamente compiuto un’opera spaventosa di distruzione spirituale, il patriarca nota come dalle visite canonicali risulti che in molte città e borgate una porzione notevole delle popolazioni dovette venir sottoposta al battesimo o al sacramento del matrimonio. Dal 1931 al 1935 si celebrarono 5945 battesimi di adulti e 1200 matrimoni durante le visite pastorali. «Dove siamo, esclama il cardinale, miei cari diocesani, nel paese cristiano che ha portato l’Evangelo all’America, all’Africa ed all’Asia o in un paese di infedeli?». Oltre all’opera direttamente pastorale, il zelantissimo Cardinale ripone le sue speranze nell’Azione Cattolica. Egli raccomanda però di mantenere questa assolutamente sul terreno religioso, lungi da ogni politica e di lavorare unicamente coi mezzi che le sono propri. «I cristiani, dice il patriarca, non mescolano la loro voce a quella degli ultimi discepoli del Cesare pagano che adorano lo Stato e santificano la forza, perché sanno che l’ordine interno e l’ordine esterno non sono la stessa cosa. In questo, i buoni cattolici non vogliono vedere che la traduzione di quello e in conseguenza non ammettono che un ordine cattolico il quale sia in unione intima e libera col Cristo. Essi sanno che dal punto di vista cristiano ogni trionfo che non riposi sulla libera adesione della coscienza è fragile e mentito. Il cattolicismo non progredisce lealmente che con la distruzione dei pregiudizi, col riaffermarsi delle convinzioni, colla cristianizzazione del pensiero e della vita, colla riconciliazione degli uomini con Dio. È un progresso che si fa sovrattutto interiormente nell’anima di ciascuno». E in un discorso al clero sull’Azione Cattolica, il cardinale aggiunge: «Riguardo agli uomini che esercitano il potere il nostro atteggiamento è quello della Chiesa: rispetto verso le persone, riconoscenza per il bene che fanno, indipendenza di ciascuno nella sfera che gli è propria. Ciò che sembra agli occhi di molti un opportunismo timido non è che il rispetto per la giusta libertà di coloro che vedono in noi il Maestro e nella nostra parola l’eco della parola di Dio. Estendere questa a ciò che essa non ha mai voluto toccare sarebbe un duplice tradimento verso Dio e verso i fedeli». 