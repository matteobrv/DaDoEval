In occasione della giornata nazionale per la pace il cardinale Verdier ha rivolto al «Comité Français du Rassemblement Universel pour la Paix» un messaggio nel quale afferma che la Chiesa desidera la pace e favorisce tutti i movimenti e tutte le istituzioni che con mezzi legittimi vogliono avvicinare le nazioni. Questa è la tradizione della Chiesa e i cattolici dell’ora presente, fieri di questa bella tradizione, le restano ardentemente fedeli e al di sopra di tutti i partiti politici s’uniscono di gran cuore a coloro che l’amano. Anche mons. Piguet , vescovo di Clermont-Ferrand, facendo eco al cardinale Verdier come vescovo, come francese e come ex combattente, «ama ripetere la parola di Cristo: “beati i pacifici”, vale a dire tutti coloro che sono quaggiù buoni artefici della pace; della pace internazionale come della pace sociale. Che Dio confonda invece, continua il vescovo, i disegni sanguinari di tutti coloro che cercano di trascinare gli uomini nella guerra e che la preparano inevitabilmente quando insegnano e praticano l’odio». Portando all’Ambasciata cinese a Bruxelles il ricavato di una colletta fra la gioventù operaia, la Jeunesse Chrétienne Ouvrière del Belgio ha consegnato anche un messaggio per i giovani operai cristiani di Sciangai e per tutti i giovani operai della Cina. Dopo aver deplorato le invasioni e i bombardamenti delle città aperte, il messaggio, rivolgendosi ai camerati cinesi, dice: «Voi, come noi, siete dei giovani operai. Voi non avete meritato tanti dolori. Quello che accade oggi a voi potrebbe succedere domani a noi stessi. Il vostro sangue è il sangue nostro. Voi non conoscete il nostro nome, ma vogliamo che conosciate il nostro cuore. Noi siamo la gioventù operaia cristiana del Belgio, il nostro paese è piccolo, ma il nostro cuore è senza limiti. Il nostro programma è di dare tutti noi stessi per la salvezza di tutti i giovani operai, per la vita e la santità della vita operaia. Le vostre famiglie sono colpite e i nostri cuori sanguinano; all’officina, in casa e in chiesa noi pensiamo a voi, preghiamo per voi e amiamo … Dio non lascerà senza risposta i vostri nobili sacrifici. Dal vostro sangue sorgerà una Cina novella e con voi noi salutiamo l’aurora del trionfo, della carità e della giustizia». Luigi Terrenoire ha pubblicato il risultato dell’inchiesta fatta presso alcuni uomini politici della Cecoslovacchia e in modo particolare presso cattolici. Il signor Rueckl, presidente del Comitato esecutivo dei congressi cattolici, dopo aver rifatto la storia di questi ultimi venti anni nei quali i cattolici hanno corso il rischio di essere travolti, considera ora con soddisfazione e tranquillità la situazione che essi hanno potuto mantenere. Egli pensa che la minaccia suprema che incombe sulle democrazie sia la politica dei blocchi ideologici e dei fronti aspramente ostili l’uno all’altro. In Cecoslovacchia non esiste nessun blocco, ma governa una unione nazionale nella quale i cattolici sono rappresentati da due ministri. Questi vigilano perché la Chiesa mantenga intatta la sua libertà. Abbiamo, egli dice, la scuola unica come esisteva già nella Boemia austriaca, ma l’istruzione religiosa viene impartita dal sacerdote che per tale funzione è rimunerato dallo Stato. Le organizzazioni giovanili cattoliche si sviluppano liberamente. Accanto alla «Giovane generazione» del partito popolare vi è lo schieramento di Azione Cattolica, costituito dagli Orels (ginnasti cattolici), dalla «Gioventù Cattolica» che s’occupa precipuamente della formazione religiosa e dai Gruppi studenteschi. È alla giovane generazione del Partito popolare che nel gennaio di quest’anno il neo eletto presidente Edoardo Benes dichiarava che i cattolici cecoslovacchi, avendo compreso l’importanza degli istituti democratici per i propri interessi religiosi, «erano divenuti nel proprio interesse un sostegno della democrazia la quale, disse il Benes, crea un sistema ove prevalgono i principi di conciliazione, di discussione e di intesa. Infine, aggiunse il presidente, sono felice di vedere l’interesse che voi portate alla realizzazione di una giustizia sociale sempre più perfetta. Noi tutti dobbiamo pensarci e con la buona volontà ci intenderemo certamente anche sui mezzi pratici per arrivarci. È questo infatti il solo mezzo per combattere tutti gli estremisti, le rivoluzioni e specialmente il bolscevismo». L’intervistatore ha visto anche il prof. Dvornik, una delle personalità più ascoltate del Partito popolare, il quale gli ha fatto la storia delle attività politiche del dopo guerra. La loro fortuna fu di trovare in Moravia, là ove monsignor Sramek , seguendo le direttive di Leone XIII, aveva sviluppato già prima della guerra una vasta organizzazione cattolico-sociale, una base sicura per potere di lì riconquistare un influsso sui pubblici poteri da principio ostili e quasi inclini a legare le sorti del nazionalismo ceco ad una artificiosa rinascita dello hussitismo . Mons. Sramek, decisosi subito, mentre ancora era deputato al parlamento di Vienna, per lo Stato nazionale, rappresentò per Masaryk e il partito dominante la garanzia che i cattolici volevano fare nel nuovo Stato una politica ricostruttiva senza rimpianti per il passato. I cattolici raccoltisi intorno a lui, con una condotta savia e tenace, seppero evitare il peggio anche se nella nuova legislazione molto passò che non corrisponde al principio cattolico. Quando poi gli slovacchi cominciarono una campagna autonomista che il governo di Praga riteneva pericolosa per l’unità dello Stato, mons. Sramek rimase al suo posto e a forza di abilità e di lealtà riuscì ad impedire pericolose scissioni. Anche quando la partecipazione del governo alle feste commemorative di Giovanni Hus provocò un conflitto colla S. Sede, i deputati popolari rimasti al governo dopo aver fatto di tutto per evitarlo, riuscirono a preparare una soluzione favorevole formulata il 1928 nel modus vivendi. La recente bolla pontificia sulla limitazione delle diocesi corona il modus vivendi del 1928 e questa opera – dichiarò lo stesso ministro degli esteri, Krofta – sarà finalmente completata colla redistribuzione dei beni ecclesiastici fra le nuove diocesi cecoslovacche e le antiche sedi episcopali. «Notate, disse il ministro al giornalista francese, che contrariamente a quello che avvenne in Francia, la Chiesa ha conservato in Cecoslovacchia tutti i suoi beni. Essa dovette soltanto sottomettersi, come tutti i grandi proprietari fondiari, alle esigenze della riforma agraria, esigenze che per essa vennero particolarmente raddolcite. La Chiesa, continuò il Krofta, ha ottenuto l’insegnamento religioso nelle scuole e all’università di Praga continua la sua esistenza la facoltà teologica. Inoltre i vescovi, sotto il vecchio Impero designati o nominati dall’imperatore, vengono ora liberamente scelti dal pontefice e noi ci siamo solamente riservati il diritto di veto politico (?) di cui non abbiamo mai avuto ragione di far uso». Decisamente l’anticlericalismo in Francia è in declino e tutta la prudente diffidenza che è consigliabile per non rimaner vittime di precoci illusioni, non ci impedisce di registrare altri sintomi di speranza. Il Figaro ha recato la notizia che la superiora generale delle Suore missionarie del S. Spirito traverserà, o meglio ora avrà già traversato, l’Africa in aeroplano «grazie alla benevolenza dei ministri delle colonie e dell’aria». Essa è partita sopra un aeroplano regolare, ma un piccolo aeroplano supplementare le renderà possibile nell’ultima parte del viaggio di ispezionare le proprie missioni. Il ministro delle colonie, socialista, avendo avuto in mano un rapporto sull’attività e le benemerenze delle Suore di S. Spirito, non ha esitato a concedere il passaggio gratuito. Ben piccola cosa in compenso del bene che le povere suore recano alla umanità ed alla Francia, ma le tristi esperienze del passato ci fanno registrare anche questo piccolo dono come un sintomo di una evoluzione che lentamente si impone a tutti. È il pensiero che viene anche a leggere in un giornale il commovente addio all’ex ministro Paganon , scritto da Chastenet , già deputato socialista: «Tu ritrovi, egli dice nel suo necrologio, la tua casa, il tuo vecchio campanile e il tuo buon curato. Certuni fingono di meravigliarsene, ma io sapevo benissimo che tu non avevi mai rotto col Dio dei tuoi padri e della tua infanzia. Noi due appena eletti sulla stessa lista del Cartello nel 1924 abbiamo avuto la stessa storia. Un gruppo di pseudo liberi pensatori voleva strapparci a tutta forza un testamento col quale avremmo rinunziato nelle loro mani il nostro corpo e la nostra anima. Ma noi due, noi soli, rifiutammo. Tu hai fatto bene a passare per la piccola chiesa prima di andare al cimitero, essa è buona, dolce, riposante, questa cara chiesa, lì non vi sono palcoscenici sfarzosi né oratori urlanti, ma del raccoglimento, della preghiera, delle amicizia calde e sincere. Oggi vi è radunata molta gente, e tutta questa gente crede in Dio e pensa realmente a te». Plinio Salgado , il capo del movimento integralista brasiliano, in una intervista con una collaboratrice del Messaggero dichiara che la simpatia pel fascismo nutrita da lui e dai suoi aderenti «preparò il nostro spirito per l’avvento del “nostro sistema”, che, non essendo propriamente il fascismo ha però una indole profondamente latina. Siamo più avanzati in alcune cose, e meno in altre. Il nostro cristianesimo agisce poderosamente sulla nostra dottrina. Frattanto tutto il nostro desiderio si volge alla speranza della formazione di un blocco latino nell’America del Sud, con intercambio, amicizia, corrispondenza con le fonti della latinità in Europa … Abbiamo realizzato nell’integralismo, continua Plinio Salgado, il «fronte unico» spirituale della lotta contro il boscevismo, contro il capitalismo internazionale e contro tutte le forme del materialismo rispettiamo la libertà della coscienza. Siamo, ripeto, spiritualisti e cristiani. Non desideriamo affatto imporre una religione ufficiale. Il cattolicismo è la religione della maggioranza dei brasiliani. Desideriamo un regime di “concordati” con diritti assicurati di autonomia alle due parti (Stato e Chiesa). I fondamenti sociali dell’integralismo si armonizzano perfettamente con le encicliche. Le nostre relazioni con l’episcopato cattolico sono eccellenti, avendo noi molti prelati e sacerdoti che francamente ci danno il loro gradito appoggio». Il segretario di Stato agli affari esteri della repubblica austriaca dottor Guido Schmidt ha tenuto a Vienna una conferenza su «l’uomo e lo Stato». Dopo una serie di considerazioni storiche sull’evoluzione politica nell’antichità e nell’èra cristiana, l’oratore giunge alla conclusione che la politica non è una finalità ma che al di sopra della politica vi è una metapolitica come al di sopra del mondo fisico, una metafisica. A ciò corrisponde anche la dottrina cristiana secondo la quale lo Stato non è scopo a se stesso ma soltanto mezzo allo scopo. Dopo aver accennato ai rapporti fra uomo e Stato nell’epoca liberale e negli Stati totalitari, lo Schmidt crede che l’Austria tenendo una linea media fra l’autorità e la libertà tende a stabilire sani rapporti fra lo Stato e l’uomo. L’austriaco infatti congiunge all’aspirazione libertaria il senso preciso dell’autorità e dell’ordine. Tale linea media fra autorità e libertà è anche una esigenza dello Stato cristiano. Nella Costituzione austriaca e in via organizzativa il carattere cristiano dello Stato è caratterizzato dallo sforzo di voler dare alla Chiesa quello che è della Chiesa come pretendiamo da ogni cittadino e da ogni cattolico che dia allo Stato quello che è dello Stato. La situazione mondiale è presentemente uno stato di lotta. Come nella passata generazione si lottava per questioni sociali, oggi si lotta invece per l’individuo singolo o per l’individualità collettiva. Il ministro non crede che questa lotta termini tragicamente: la giovane Europa riuscirà a risolvere anche il problema di fronte allo Stato e la piccola Austria potrà forse ancora contribuire ad aiutare l’umanità in questa nuova fase di progresso. A proposito dello stesso problema in Francia si vanno coniando nuovi termini. Così Marcel Prelot studiando nella Politique «les conditions présentes dans un régime de liberté», oppone il monismo statale a quello che secondo la terminologia del Maritain, chiama il pluralismo sociale. «L’ambiente ove vive l’uomo, scrive il professore di Strasburgo, non è infatti costituito da una sola ed unica società, la società politica, ma da un tessuto complesso di società multiple: società famigliari anzitutto perché ogni uomo deve essere allevato ed educato; società economiche perché per vivere l’uomo ha bisogno di imprese e di mercati; società spirituali perché l’uomo non vive di solo pane. Bisogna evitare il ritorno all’individualismo perché esso conduce fatalmente al monismo statale. Solo una società pluralista riesce a salvaguardare la persona umana garantendone la legittima autonomia». Nel manifesto che il conte di Parigi ha rivolto ai francesi in nome di suo padre duca di Guisa, è riservata una dichiarazione particolare ai cattolici. Essa dice: «I miei padri hanno sempre condiviso la vostra fede e il vostro ideale; sappiate che anch’io non mancherò mai alla tradizione dei capi naturali della figlia primogenita della Chiesa e che la monarchia francese si inspirerà sempre ai principi cristiani. Io non vi offro d’incantenarvi con privilegi. Io proteggerò la libertà della fede e ciò sarà sufficiente perché essa si espanda; il governo del re sarà rispettoso dei diritti della Chiesa, riconoscendo esso i suoi benefici e apprezzando il suo influsso sui valori morali e spirituali del Paese. La monarchia tuttavia non sarà un governo clericale; io rimango in ciò fedele al grande principio della separazione dei poteri civili e religiosi. Non è questo ciò che ha sempre proclamato la Chiesa rivendicando per ognuna delle due società, religiosa e civile, la indipendenza alla quale esse hanno diritto? E che neppure si attenda da noi che lo Stato eserciti una pressione sui fedeli di altre religioni; noi abbiamo troppo rispetto della vera fede e della sincerità ch’essa reclama per attentare alla libertà di coscienza». Infine lo stesso manifesto dichiara di voler dissipare un malinteso, cioè che l’Action française sia interprete del pretendente. Pur riconoscendo i meriti de l’Action française per l’idea monarchica, il manifesto dichiara che essa non è mai stata né una emanazione né un organo della Casa di Francia. «Se la sua dottrina politica postula il regime monarchico, gl’insegnamenti invece della sua scuola si sono rivelati incompatibili colle tradizioni della monarchia francese». Durante il viaggio di lord Halifax a Berlino la stampa tedesca ha messo in rilievo i tratti simpatici di questo personaggio. Egli è figlio di quel lord Halifax che fu a capo del movimento unionista in Inghilterra e che ebbe col cardinal Mercier le note conferenze di Malines. Anche il figlio, dicono i giornali, è un cristiano fervente degno del padre. Ancor da giovane scrisse la biografia di John Keble , il fondatore del movimento di Oxford. Divenuto viceré delle Indie, tentò di agire su Gandhi con lo spirito conciliativo. Quando gli venne proposta tale dignità egli si consultò lungamente col padre che gli consigliò di andare a pregare in chiesa prima di decidersi. Il suo atteggiamento conciliativo in India gli attirò i violenti attacchi di Winston Churchill. Quest’uomo che seppe battersi valorosamente alla testa di un reggimento di dragoni e che era celebrato anche come cacciatore di bestie feroci, è nello stesso tempo un filosofo pensoso dei problemi della vita futura e tal volta gli avviene di prendere la parola nelle chiese anglicane di Londra. Egli crede alla bontà umana ed è perciò l’uomo delle trattative e del compromesso che tenta di persuadere e di convincere. Il sac. Boland, rientrato dalla Cina, sul bollettino della Société des prêtres des missions di Lovanio mette in guardia contro la parzialità della stampa europea quando parla dell’Estremo Oriente. Gli uni, adottando la terminologia delle agenzie giapponesi, vedono ovunque comunisti banditi, gli altri ignorano i moventi economici dell’espansionismo nipponico. Bisogna attingere a fonti più serene! 