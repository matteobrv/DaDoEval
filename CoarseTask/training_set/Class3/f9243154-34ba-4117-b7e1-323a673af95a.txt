Due grandi riunioni hanno segnato nella repubblica spagnuola il prossimo cammino del suo sviluppo politico: l’assemblea degli agricoltori catalani, convocata in un cinematografo di Madrid, perché il governo della Catalogna l’aveva proibita a Barcellona, e l’assemblea regionale «de la Juventud de Acción Popular de Asturias» riunitasi, nonostante lo sciopero ferroviario, ordinato per impedirla, nel santuario di Covadonga . Il comizio di Madrid era stato promosso dell’«Istituto agrario di S. Isidoro» coll’intervento delle varie società agrarie padronali della Catalogna. Si trattava com’è noto, di protestare contro la legge agraria, votata dal parlamento catalano, «la ley de Cultivos», e sospesa poi come incostituzionale dalla Suprema Corte delle garanzie costituzionali. Il governo regionale del signor Companys s’infischia della sospensione e continua ad applicare una legge che i proprietari designano come legge di confisca. L’ordine del giorno votato assicura che i proprietari non si oppongono ad una giusta riforma dei patti colonici, ma vogliono che tale riforma sia «encuadrada dentro del concepto cristiano de la propiedad». Ma più che dal contenuto dei postulati agrari e di classe, l’assemblea assume carattere politico dal conflitto in atto fra i due governi e fra l’unitarismo spagnuolo e il separatismo catalano. Parole forti vennero pronunciate contro il governo di sinistra catalano. Gli organizzatori del convegno si preoccuparono tuttavia di non lasciar sorgere alcun incidente che potesse far sospettare il sentimento repubblicano dell’assemblea. Degli uomini politici vennero invitati a parlare dal podio solo i rappresentanti dei gruppi «gubernamentales» ossia dei ralliés, cioè Gil Robles per i popolari, Martinez de Velasco per gli agrari e Melquiadez Alvarez per i democratici. Anche i rappresentanti politici delle minoranze «gubernamentales» però protestarono energicamente contro il separatismo e contro l’eccessiva indulgenza dell’attuale governo. I popolari – disse Robles – non sono ostili ad una ragionevole autonomia delle regioni, ma lo statuto catalano, come venne indegnamente pattuito alla vigilia della rivoluzione, rappresenta un pericolo per l’unità e l’esistenza della patria. Analoghe furono le espressioni del capo degli agrari, e molto significative anche quelle dell’Alvarez, il quale rilevò che se non si riuscisse a costituire un governo parlamentare forte, si rischierebbe di sboccare in un regime dittatoriale. A Covadonga, raduno delle forze militanti e giovanili dell’Azione popolare, l’entusiasmo fu ancora maggiore. Squadre di giovani ardenti vi erano affluite da tutte le Asturie su ogni specie di veicoli. L’automobile, vincendo la concorrenza delle ferrovie, spodestò anche il sindacato dei macchinisti scioperanti. Del resto una colonna di popolari riuscì a partire da Oviedo anche per ferrovia, azionando essa stessa un treno, col concorso di un ingegnere ferroviario. Le vie erano piene di agguati e spesso rintronarono le fucilate. Ad ogni arrivo crescevano le notizie di nuove vittorie. Gil Robles parlò da uomo ch’è sicuro di trionfare. Bisogna dare addosso alla «rebaldia separatista de Vasconia y la rebaldia separatista de Cataloña y los traidores socialistas de España». Dalla vittoria elettorale è passato un anno di prudenza, di raccoglimento, di tattica contenutezza. Bisognava dimostrare che per la Spagna si sapevano sopportare gl’insulti, le devastazioni, le ferite. Ora la prova della nostra maggiorennità è stata raggiunta. Ora si tratta della Spagna, della sua unità, quindi avanti! Il nostro atteggiamento deve rendere possibile la formazione di un governo forte. Che se si volesse tornare alla sinistra e sciogliere le Cortes, noi affronteremmo il nuovo cimento, levando la bandiera della Spagna colla divisa: «En el pasado, per España todo; en el porvenir, contra España nada». Robles preconizza qui un’intensa propaganda nazionale. In tutto il mondo domina un’esaltazione patriottica, tutti i popoli si preparano ad essere spiritualmente e materialmente forti; soltanto la Spagna pare rinunciare alla sua storia ed alla sua missione nel mondo. Ciò non può essere. Ci applicheremo di qui innanzi ad esaltare il sentimento nazionale fino al parossismo, alla follia: meglio un popolo di folli che di miserabili! L’oratore raccomanda a questo punto l’austerità e la rinuncia ad ogni egoismo, ciò che è imposto dalla crisi presente. Non torneremo al passato, a quella che si chiama normalità del passato, ma ad un nuovo rigido sistema di giustizia sociale. La campagna popolare è terminata, ora comincia la propaganda per la Spagna. Ante todo España, y sobre España, Dios! Il contenuto ed il tono del discorso di Robles costituiscono un elemento di giudizio importante per valutare la situazione spagnuola che, dopo la scoperta delle armi socialiste, è giunta ad una svolta, piena d’incognite e di pericoli. Gli osservatori lontani non possono giudicare se l’opposizione contro l’entrata della Russia non si sarebbe più praticamente potuta trasformare in condizioni per l’accettazione, se cioè non sarebbe stato possibile e più proficuo di far rinnovare dalla Russia innanzi al mondo ed in forma più impegnativa le promesse ottenute da Roosevelt in favore della libertà di coscienza. Ma comunque bisogna sentire la fierezza che tre uomini di Stato cattolici Motta , De Valera e Jaspar abbiano fatto sentire con tanta forza e dignità le ragioni dell’idealismo. Né si potrà dire che si trattasse di burocrati retrivi o di Metternich in ventiquattresimo. La loro voce è la voce dei loro popoli. Motta ci tenne a rivelarlo, in orgogliosa antitesi contro l’oligarchia tirannica dei soviet: «Notre opinion publique est libre, spontanée. Nous possédons la liberté de la presse; il n’y a point, en Suisse, de presse officieuse, pas de pressions, pas même de directives. D’autre part, nous possédons des organisations patriotiques vigilantes et puissantes, animées d’un vif esprit de démocratie. Pas de démocratie, pas de Suisse. Dans une question importante comme celle-ci, notre opinion s’est exprimée et c’est la volonté nationale dont le gouvernement fédéral a dû tenir compte». E il rappresentante del Belgio non mancò di far sapere ch’egli parlava «au nom du peuple libre et démocratique qui est le mieu». Ah, se la Francia cristiana avesse confortato con la potente voce della sua storia il suo abilissimo ministro degli esteri , forse egli non si sarebbe accontentato di aderire alle parole di Motta e di de Valera «en historien»; ma avrebbe sentito che passato e presente lo autorizzavano a formulare se non le stesse, certo gli stessi voti anche come politico! Al congresso internazionale dei sindacati cristiani, tenuto a Montreux, il capo dei sindacati cristiani della Saar, Pick , aveva protestato contro la confisca fatta dai nazionalsocialisti della proprietà sindacale a Essen, a Colonia ed in genere in tutta la Germania. Era l’ultima voce di quell’organizzazione sindacale cristiana tedesca, che fino all’anno scorso era stata maestra dei movimenti similari in tutto il mondo ed esprimeva certo l’angoscioso pensiero di quelle centinaia di migliaia di operai, ora chiusi e sottomessi come in una botte di ferro nel «Fronte del lavoro» nazista. Ma non l’avesse mai fatto! Violenti attacchi della stampa germanica avvertirono il malcapitato ch’egli era caduto in disgrazia. Anche nella Saar se n’ebbe una ripercussione. Una mattina Pick, arrivato alla sede del suo ufficio e della federazione sindacale, la trovò occupata da una turba di persone. La polizia intervenne, ma appose i sigilli alla sede ed agli uffici. Contemporaneamente un manipolo di operai accusò presso il tribunale il Pick di sottrazione indebita: egli avrebbe cioè nel 1923 e nel 1927, sottratto dei fondi – per il 1927 si parla di 100 lire! – largiti dalla Germania per sostenere gli scioperi, più o meno politici, dell’epoca. L’accusa, non altrimenti vagliata, sembrò ai giudici locali sufficiente per dimettere il Pick e nominare un amministratore d’ufficio. La commissione governativa credette allora di dover intervenire anch’essa e nominò invece un comitato provvisorio direttivo, con alla testa un funzionario, concedendo al Pick ogni possibilità di difendersi. L’episodio non è chiuso, ma è già altamente significativo. Esso dimostra quale sia lo stato d’animo e di fatto di quel territorio nel quale l’anno prossimo si celebrerà il plebiscito. Si annunzia la morte della società dei fiancheggiatori cattolici «Arbeitsgemeinschaft deutscher Katholiken». In un comunicato la direzione del partito nazista dice che il compito di avvicinare i cattolici al nazismo è in gran parte raggiunto e che in ogni caso vi provvederà la sezione culturale della direzione stessa. Von Papen poi, sotto i cui auspici la società era sorta, aggiunge che, dovendosi egli assentare in missione diplomatica, era più conveniente che le funzioni della società venissero direttamente assunte dal partito. L’Arbeitsgemeinschaft era la seconda creatura di von Papen, una creatura già più sincronizzata col nazismo di quello che fosse la prima, tenuta a battesimo dall’ex cancelliere mentre ancora viveva il Centro, col nome «Croce ed Aquila». Croce ed Aquila rappresentava la aspirazione che il terzo Reich potesse diventare il Sacro Romano Impero redivivo; l’Arbeitsgemeinschaft si proponeva il compito più modesto di mettere d’accordo – così scrive il von Papen stesso – «il cattolicesimo tedesco colla dottrina politica del nazismo». La missione all’estero – non si tratta, com’è noto, dell’Estremo Oriente – è venuta a tempo per offrire il motivo formale di un assorbimento ch’era oramai nell’ordine delle cose. Ma che nel momento in cui il Reichsbischof Müller proclama méta del nazismo la creazione di una unica chiesa tedesca – romfreie – e il primo ministro di Baviera, Siebert, in un recente discorso dichiarava che il congresso di Norimberga aveva dimostrato «che ora non vi sono più protestanti nazionalisti, ma soltanto nazionalsocialisti di fede cristiana», la scomparsa di quest’organismo cattolico, non può considerarsi sintomo favorevole. Il congresso internazionale di filosofia, tenuto recentemente a Praga , ha dedicato un’intiera sezione alla «crisi della democrazia». Il problema del resto è sempre mantenuto vivo dai czecoslovacchi che, seguendo la scuola del Masaryk, sono fra i più caldi difensori del sistema democratico. Più di trenta oratori di varie nazioni parteciparono alla discussione. Gl’italiani – Orestano , Del Vecchio , Bodrero – misero in valore il regime fascista, rilevandone i successi sociali, spirituali ed economici, ma evitarono di contrapporre alla classica ideologia liberale una integrale dottrina fascista, forse perché non sarebbero stati tutti d’accordo sulle premesse filosofiche ed ideologiche della stessa. I tedeschi poi, evidentemente per ordine ricevuto, disertarono completamente la sezione politica, così che mancò il dibattito più interessante. La relazione quindi tenuta dal Barthélemy sul «valore della libertà» che metteva in giuoco i regimi totalitari coi regimi democratici non ebbe quella risonanza che l’autore sperava. Di questa relazione sono notevoli tuttavia le concessioni che l’illustre professore francese fa agli avversari. «Les régimes, comme les individus, périssent par leurs excès. Nous disons que la liberté constitue le fonds même d’un tempérament normal pour les peuples; mais les plus solides tempéraments peuvent être ruinés par une série d’imprudences». «… On a cru, dans trop de pays, que la démocratie pouvait se passer de personnalités …». «On a cru aussi que la démocratie pouvait se passer d’un idéal. On a laissé s’affaiblir le sens du collectiv … Le premier besoin de la société c’est l’ordre; la liberté ne vient qu’après …». «Le grand problème est de concilier la liberté avec l’ordre. Il n’y a pas pour le résoudre de formules magiques. Il y faut un effort de tous les instants». Sono affermazioni codeste molto generiche che difficilmente potevano provocare la polemica. La conclusione poi si adatta a tutti i paesi: «Il y a des enfants qui doivent être tenus en lisière. Il y a des colonnes vertébrales qui doivent être tenues par des corsets de fer. Je crois que le peuple français est un peuple majeur et bien portant, qui réclame la liberté et y a droit». E l’oratore, con sentimento d’orgoglio, ricordati i progressi sociali ed economici, nelle lettere, nelle arti e nel pensiero della Francia conclude che «les nations qui su ou pu rester fidèles à la liberté n’ont rien à envier à celles qui ont déserté ses drapeaux». Può essere; ma il rimprovero che il Barthélemy stesso in un’eco del congresso, comparsa nel Temps, muove ai suoi avversari, di non aver esposto i principi assoluti di una dottrina universalmente applicabile ed accettabile non valgono anche per chi vede nella democrazia un regime in condizioni relative di tempo, di luogo, di temperamento nazionale? Alla vigilia dell’elezioni cantonali (conseils généraux et d’arrondissement) che avranno luogo il 7 ottobre non si ha l’impressione in Francia che si debba venire ad un aspro urto politico. Il fronte comune dell’Estrema tenta invano di galvanizzare le masse intorno all’antifascismo, gabellando per «fascisti» tutti i moderati e parte dei radicali. Il giuoco di far apparire come avversari delle «libertà repubblicane» proprio i gruppi liberali democratici, i discepoli di Ferry e di Gambetta , non sembra destinato a riuscire. Finora anzi ha avuto l’effetto opposto, provocando una controffensiva contro il pericolo della dittatura di partito che potrebbe risultare da una vittoria dei rossi, contro l’étatisme in genere e specie contro le organizzazioni sindacali. La reazione invero è alquanto diversa secondo che si tratti dei radicali o dei moderati. I primi tengono fermo ad un programma sociale che li accosta per alcuni punti ai socialdemocratici e che in parte è già stato attuato in Italia. Essi non hanno paura dell’intervento dello Stato anzi preconizzano fino a certi limiti l’economia controllata. «È chiaro – afferma Camillo Chautemps in un discorso elettorale – che la prosperità nazionale non può risultare da un’economia anarchica, nella quale le categorie dei produttori si accaneggiano le une contro le altre nella ricerca egoista e spesso cieca del loro profitto. Conviene dunque che, nel quadro delle libertà pubbliche conservate e rafforzate, lo Stato politico ed economico venga riorganizzato e rinnovato». I moderati del centro invece, organizzati nell’Alliance démocratique , sono i liberali puri, sempre in allarme contro l’intervento statale. Nel loro manifesto, firmato dal ministro Flandin , si legge: «Se volete mantenervi liberi, diffidate dei settari e degli statolatri. L’économie dirigées est un leurre. Elle conduit à la dictature politique. Ni bolscevisme, ni fascisme, ni monopoles, ni taxations… mais rétablir progressivement la libre concurrence défendue réellement aussi bien contre les interventions des Etats que contre la pression des trusts, cartels ou coalition d’intérêts privés…». E qui l’«Alliance démocratique» passa al controattacco: Rifiutate il voto ai demolitori dell’ordine sociale e delle istituzioni rappresentative! Anche il proclama di Herriot segna su questo punto un netto distacco dai socialisti nazionali, che non vedrebbero male uno squadrismo di sinistra per reagire contro quello di destra. «Un’idea per noi domina su tutte le altre – proclama Le manifeste du parti radical socialiste. – Noi non vogliamo dittature di nessuna specie, né quella di un uomo, né quella di un gruppo, né quella di un partito. Noi siamo ostili a qualunque manifestazione di forza, da qualunque parte essa venga… Gli appelli alla violenza, sia pure dopo passeggeri successi, hanno finito sempre e sempre finiranno a vantaggio della reazione». Giacché la réaction è sempre lo spauracchio che tiene assieme i radicali. Quindi vigilanza perché siano osservate le regole del laicismo; quindi scuola unica di Stato, «uno dei più sicuri mezzi di progresso per una democrazia». Come se fino ad ieri da tutte le parti della Francia non si fossero levati alti lai sulla decadenza della scuola. Vero è che questa volta Herriot parla di «laicité entendue comme respectueuse de la neutralité et de la mutuelle tolérance». Ma a quali maestri sia affidata questa rispettosa tolleranza abbiamo visto al congresso magistrale di Nizza! La destra invece appare alquanto disorientata. L’impero del 6 febbraio è venuto meno smorzandosi nel materasso del ministro di unione nazionale. L’affare Stavinski è ad un punto morto, in seguito alla pubblicazione del rapporto Guillaume . Dato il temperamento francese, sarebbe arrischiato fare delle previsioni. Ma forse non hanno torto coloro che negano alle prossime elezioni amministrative qualsiasi effetto risolutivo. 