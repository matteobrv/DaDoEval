Una nota poco simpatica dell’opinione pubblica inglese è stata quella che si è fatta sentire da parte di alcuni pastori protestanti e anglicani sulle cose di Spagna. Non intendiamo discuterne l’atteggiamento politico, ma rilevare piuttosto il poco calore, per non dire l’indifferenza, da essi dimostrata di fronte alle persecuzioni subite dal clero cattolico e dagli ordini religiosi. Certo in questa misura l’accusa non va generalizzata perché da parte ecclesiastica anglicana non mancò anche la condanna dei massacri rossi, ma rimane vero che l’opinione dei circoli conservativi ed ecclesiastici anglicani s’è dimostrata ben diversa da quella che brillò per generosità e per grandezza in un’altra occasione e di fronte ad un’altra rivoluzione. È il caso di ricordare che nel 1790, durante il Terrore, ben ottomila sacerdoti cattolici si rifugiarono in Inghilterra. Allora il clero anglicano fece per loro delle pubbliche collette nelle chiese, il parlamento votò un’indennità che nel 1806 aveva raggiunta la bella somma di 46 milioni di franchi annuali; settecento sacerdoti vissero a spese dello Stato nel castello di Winchester e duecento nel palazzo delle Kings Arms, e l’università di Oxford, centro intellettuale dell’anglicanesimo, fece perfino stampare per questi ospiti perseguitati dalla rivoluzione una Bibbia cattolica e il Breviario romano. Allora il celebre Burke, lo scrittore che dominava l’opinione pubblica inglese coi suoi scritti sulla rivoluzione, diceva ai Comuni, riferendosi alle migliaia di preti, i quali piuttosto che piegarsi al giuramento costituzionale avevano preferito la persecuzione e l’esilio: «Giammai sì gran numero di uomini fece mostra d’una costanza così inflessibile, di un disinteresse così manifesto, d’un’umiltà così magnanima, di tanta dignità nella pazienza e di tanta elevazione nel sentimento dell’onore …». Come mai non si sentirono simili parole anche in occasione dei massacri spagnoli? Eppure una voce imparziale che si fosse elevata dall’opinione pubblica inglese, non sospetta di parteggiare per il governo di Burgos, avrebbe avuto nei paesi democratici una risonanza grandissima e avrebbe recato ai perseguitati o ai minacciati un reale sollievo! A tutte le obiezioni e a tutte le condanne di parte ecclesiastica i comunisti sono soliti opporre l’accusa che la Chiesa difende la reazione, cioè il presente ordine economico sociale e l’attuale costituzione politica del mondo. Si tenta così di aggravarla di responsabilità che non sono sue, e di presentare la sua difesa dei principi d’autorità e di morale sociale come la complicità interessata di un’istituzione infeudata ai rappresentanti degli attuali sistemi. Ma già, per quanto riguarda la costituzione economica della società, il sostenere tale accusa diventa sempre più difficile, dopoché nelle pubbliche riunioni e nei pubblici parlamenti gli stessi rappresentanti dei partiti di sinistra, quando vogliono rinfacciare ai conservatori inerzia ed egoismo sociale, si valgono delle encicliche pontificie che essi citano come documenti di riforma e di ardito progresso. I detrattori della Chiesa si gettano allora sull’altra accusa che la rende responsabile dei dissidi internazionali, dello spirito di guerra e di vigilia di armi che pesa su tutto il mondo. Quest’accusa venne ripetuta anche in occasione del documento pontificale contro il comunismo bolscevico, quasi che un altro documento contemporaneo non fosse là a confermare che la Chiesa è pronta a condannare tutti gli errori, tanto di sinistra che di destra. In fondo a tali accuse s’incontra sempre l’incapacità di comprendere che al di là delle istituzioni e degli uomini esistono delle cause morali e spirituali e che, come è detto nel Vangelo di san Marco, «tutti questi mali provengono dall’intimo» . Basterebbe del resto, senza risalire a più antichi documenti, rileggere l’enciclica programma dell’attuale pontefice, la Ubi arcano Dei per comprendere con quanta ansia la Chiesa senta e si preoccupi della mancanza della pace universale e condanni quelle tendenze che la mettono in pericolo. «Fu bensì firmata la pace tra i belligeranti, scrive Pio XI nella Ubi arcano Dei, ma essa restò scritta nei pubblici istrumenti, non già accolta nei cuori; in questi vivono tuttora spiriti bellicosi e ne sgorgano ogni giorno maggiori danni alla società civile. Troppo lungamente trionfò infatti, universalmente, il diritto della violenza. Di qui l’abito dell’odio, lungamente trattenuto, è passato quasi in natura per molti … smarrito il senso della dignità personale e della stessa umana natura; solo conta la forza e il numero; gli uni intenti ad opprimere gli altri per questo sol fine di godere, quanto possono, dei beni di questa vita … Donde mai le guerre e contese tra voi? domandava l’apostolo san Giacomo 4, 1: Non forse dalle vostre concupiscenze? … la concupiscenza della carne, la concupiscenza degli occhi, la superbia della vita …! Ed è questa esorbitanza di desideri che diviene fonte di inimicizie sociali e internazionali, quando si presenta palliata e quasi giustificata da più alte ragioni di Stato o di pubblico bene o di amore della patria. Poiché anche questo amore … diviene occasione ed incentivo di gravi ingiustizie … quando dimentica che anche i popoli sono fratelli nella grande famiglia dell’umanità, che anche le altre nazioni hanno diritto a vivere e prosperare e che non è mai né lecito né savio disgiungere l’utile dall’onesto e che, infine, la giustizia solleva le genti e il peccato fa miseri i popoli … Pertanto essendo la Chiesa sola, per la verità e la virtù di Cristo, che ha in sé, atta a formare con rettitudine le coscienze, essa sola può, non solo conciliare al presente, ma anche rassodare per l’avvenire la pace, allontanando i pericoli di nuove guerre. Essa sola infatti, insegna che tutti gli atti umani, sieno pubblici o privati, individuali o collettivi, debbono essere conformi alla legge eterna di Dio … Non v’è umano istituto che possa dare a tutte le nazioni un codice internazionale, opportuno ai nostri tempi, quale ebbe nell’età di mezzo, quella vera società di nazioni che fu la famiglia dei popoli cristiani; nella quale, benché il diritto troppo spesso fosse violato nella pratica, la santità di esso restava tuttavia in vigore, quale norma sicura secondo la quale le nazioni stesse si dovevano guidare … Ma vi è un istituto divino che può costituire la santità del diritto delle genti: istituto che appartiene a tutte le nazioni e alle nazioni tutte è sopraeminente … investito di una autorità suprema e veneranda per pienezza di magistero, la Chiesa di Cristo; la quale unica appare idonea a così grande impresa, sia per il mandato divino, sia per la sua stessa naturale costituzione, sia da ultimo per la grandezza delle sue tradizioni e la maestà di tanti secoli». Nel campo sociale vanno registrati due incisivi interventi dello Stato. In Italia nuove provvidenze per favorire la natalità portano a definire la particolare figura del cittadino capofamiglia stabilendo a suo favore speciali privilegi, particolari dignità e funzioni nella vita pubblica, abbandonando anche in ciò il criterio meramente individualista. Lo Stato italiano pone forse le basi di una diversa costituzione gerarchica sociale che doni nuova forza ai ceppi familiari e nuovo vigore all’autorità paterna. E qui si riaffacciano alla mente le celebri argomentazioni del P. Gioacchino Ventura sulla funzione sociale del padre di famiglia e le discussioni interessanti svoltesi alla camera belga quando i cattolici motivarono il loro progetto del voto plurimo familiare. Comunque, è probabile che la tendenza rivelatasi nella recente legislazione italiana, abbia uno sviluppo più profondo e più generale di quello che lasci prevedere il fine immediato che l’ha provocata. Un intervento radicale dello Stato è anche quello del governo francese per la settimana delle 40 ore. Fervono ancora le discussioni sul modo dell’applicazione specie nel commercio all’ingrosso ed al dettaglio, ma a parte le modalità, il provvedimento porterà certamente delle conseguenze durature. Gaston Tessier , uno dei capi del movimento sindacale cristiano francese, fa rilevare che il provvedimento non è né così nuovo, né così improvviso come gli oppositori o gli apologisti vorrebbero far credere. Nel 1911 il conte Alberto de Mun aveva presentato alla Camera un progetto per limitare la durata del lavoro degli addetti al commercio e, dopo la guerra il 31 maggio 1919 nelle trattative coi gruppi dei grandi magazzini parigini, la Federazione francese dei sindacati cristiani otteneva l’assicurazione che tali vasti stabilimenti accorderebbero al loro personale il riposo settimanale e la settimana inglese, chiudendo da sabato sera al lunedì alle ore una. Così il decreto del 31 marzo 1937 non fa che prolungare di mezza giornata la chiusura. Ma tali imprese per quanto potenti non avrebbero potuto accettare la settimana delle 40 ore, se nello stesso tempo i piccoli commercianti tenessero aperto. Di qui il carattere generale del provvedimento che ha provocato la reazione del piccolo commercio parigino. Il Tessier ci fa anche avvertire che il concedere la vacanza per turni come avviene già nei trasporti, negli hotels ecc, ha portato a grandi abusi ed elusioni della legge. Quando il Consiglio nazionale economico si occupò delle 40 ore nel commercio al dettaglio accettò ad unanimità la proposta del rappresentante dei sindacati cristiani di abolire il sistema dei turni; essi insistono anche oggi per l’applicazione integrale del decreto del 31 marzo, almeno in un lungo periodo di esperimento. Si va notando anche nei paesi democratici una notevole reazione contro la propaganda comunista. I giornali hanno registrato i provvedimenti presi dalle Camere federali svizzere e i plebisciti dei cantoni di Ginevra e Neuchâtel. Il partito comunista e le organizzazioni affiliate vengono considerati come organi di illecita ingerenza straniera e il programma comunista della dittatura proletaria vien dimostrato nella stessa motivazione ufficiale del provvedimento di Berna come contrario ai principi democratici che escludono ogni dittatura da qualunque parte essa venga. In verità il numero ufficiale degli aderenti al partito comunista svizzero non rappresenta di per sé un grande pericolo, quando si pensi che si tratta di duemila aderenti su quattro milioni di abitanti; ma di questi duemila la maggioranza è costituita da propagandisti che bastano a tenere in continua agitazione le masse operaie e a esercitare una pressione di tendenza rivoluzionaria sopra i socialisti locali, di per se stessi inclini alla moderazione, se non già del tutto imborghesiti. Bisogna aver letto le recenti memorie del dottor Brupbacher per farsi un’idea di quello che sia la Svizzera, come centro internazionale di smistamento rivoluzionario. Il dottor Brupbacher è un medico estremista di Zurigo che da cinquant’anni s’è trovato coinvolto in tutte le agitazioni di carattere rivoluzionario e che ora, dopo esser passato attraverso il socialismo, il sindacalismo rivoluzionario, il comunismo ufficiale e il trotzkismo, terminando coll’essere ribelle di volta in volta ad ognuna di queste organizzazioni eppur rimanendo fedele ai suoi ideali sovversivi, pubblica un grosso volume di delusioni e di rimpianti. In questo libro vi passano dinanzi come in una danza macabra le figure più note del sovversivismo internazionale, in particolare dell’emigrazione russa. La camera ospitale del Brupbacher ha accolto fra le sua pareti parecchi degli attuali dominatori russi e molte delle loro vittime odierne, e vi hanno albergato i più celebri sindacalisti rivoluzionari sia della Francia sia della Germania. Il suo libro vi descrive la Svizzera come luogo d’appuntamento per tutti i sovvertitori, gli utopisti, i fanatici del movimento sociale, e quasi tutti gli uomini che giocarono più tardi una parte attiva nelle rivoluzioni europee hanno abusato della libertà svizzera per elaborarvi i piani di rivolta o di rivoluzione economica. Nel dopoguerra sono i propagandisti ufficiali del comunismo bolscevico, inviati direttamente e diretti dalla centrale di Mosca, che si riuniscono, fanno progetti e impartiscono ordini da Zurigo, da Basilea o dal lago Lemano. Questo fatto e le rivelazioni degli stessi comunisti disillusi avevano provocato anche nella Svizzera un movimento di reazione che alle guardie operaie voleva opporre le squadre nazionaliste. Ma ora i partiti conservatori, moderati e radicali, che tengono il governo, sono intervenuti per proibire qualsiasi uniforme politica e per dichiarare illecito qualsiasi partito che non accetti le basi fondamentali della democrazia Svizzera. Si vedrà ora fino a qual punto i plebisciti chiamati a confermare questa legislazione di salute pubblica troveranno nel popolo plauso e sostegno. Un altro sintomo da registrare in argomento è il discorso pronunciato da Edoardo Daladier a Manchester. Dopo aver esaltato, nella città di Cobden, i principi del liberismo economico, il Daladier ha intonato un fervido inno al progresso nella libertà, riconfermando la sua fede nella vittoria della civiltà occidentale «fondata sull’amore della libertà, sul rispetto della persona umana e sulla fiducia nel valore delle libere iniziative». Ma tutte queste parole di esaltazione e di fede e lo stesso appello finale all’alleanza delle democrazie per difendere la pace universale, appaiono come la cornice scelta dall’oratore per poter affermare che in Francia la reazione contro il sovversivismo è sempre vigile e robusta. «So bene, egli disse, che al di fuori delle nostre frontiere, propagandisti interessati ci rappresentano come straziati dalla discordia civile o come alla vigilia di essere precipitati nell’abisso del comunismo, anzi del bolscevismo. Niente di più falso. Il francese è essenzialmente individualista, egli resta penetrato di influenze rurali e terriere e, se v’è un paese ove il comunismo sia irrealizzabile, è ben questa nostra nazione di piccoli proprietari nella quale le classi medie hanno maggior importanza economico-sociale che in nessun altro Stato d’Europa … L’ordine reale non è affatto turbato e siate certi che nessuno è in grado di minacciarlo seriamente. La Francia è attaccata all’ordine pubblico quanto è preoccupata della sua indipendenza nazionale». Questo discorso, rivolto evidentemente più ai suoi compatrioti che agli inglesi, suppone che le cose in Francia stiano meglio di quello che realmente sono. Esso rappresenta ad ogni modo un abile modo di affermare con forza quello che dovrebbero essere e quindi costituiscono un «alto là» rivolto ai comunisti e in genere ai rivoluzionari per arrestarli sulla via degli eccessi o delle concessioni. Le stesse idee e gli stessi accenti ricompaiono nella risposta polemica, che il presidente del partito radicale Campinchi rivolge ai deputati moderati di Parigi, i quali in una lettera aperta al presidente del Consiglio avevano protestato contro la tirannia della Confederazione del lavoro nell’ingaggio degli operai per i lavori dell’Esposizione. Campinchi risponde di condannare gli scioperi abusivi, le occupazioni illegali e ogni attentato alla libertà di lavoro e di riunione. Ma, egli argomenta, una volta ammesso, come ammetteva lo stesso Charles Benoist , che si debbano scartare le soluzioni di forza, «come assicurare l’ordine, se non per mezzo dell’adesione profonda delle masse e con una coscienza sempre più netta del loro dovere? Si tratta di completare una educazione politica, non di esercitare delle violenze». È chiaro qui che il Campinchi equivoca fra la violenza illegalmente esercitata di gruppi di cittadini e la forza pubblica che interviene in nome dell’ordine e della legge. Ma comunque la sua risposta va registrata perché anche questa volta, rivolgendosi ai conservatori, un autorevole rappresentante delle sinistre si richiama alle encicliche papali: segno non dubbio dell’influsso che queste esercitano anche in ambienti lontani dalla Chiesa. «Sui vostri banchi, egli dice, polemizzando sempre coi deputati di destra, continuerete a fare il broncio a riforme che lo stesso papato riteneva necessarie fin dal 1891?» … Certamente! Ma moltissimo avrebbero da imparare gli ostinati difensori dei principi dell’89! 