Bisogna che il clero sia intieramente guadagnato alla «mystique de l’Action sociale catholique», ecco la conclusione di un «Communiqué de S. Em. le cardinal Suhard sur la situation présente». In esso il cardinale arcivescovo di Reims espone un programma d’azione cattolico-sociale, per stabilire nella società umana un ordine nuovo. Quest’ordine nuovo riguarda specialmente i datori di lavoro e gli operai ed è raggiungibile seguendo i criteri raccomandati dalla Rerum novarum e dalla Quadragesimo anno. Le associazioni più preziose in tale campo sono i «sindacati cristiani» e la «Gioventù operaia» (I.O.C.) . I sacerdoti sono chiamati a formare i dirigenti delle associazioni, tanto operaie che padronali; ma per poter fare questo – conclude il cardinale – bisogna che i preti si penetrino tutti della mistica dell’Azione cattolico-sociale. Il mito, come si disse già in Italia, accogliendo il termine di Giorgio Sorel, ovvero la mystique, come s’usa dire in Francia è una necessità dei nostri tempi, più particolarmente disposti ad accettare le formule semplici, sentimentali e talvolta anche irrazionali. Senza una «mistica», fermento necessario di ogni movimento popolare e di ogni sistema politico, non si guadagnano le masse, non si trascinano le forze operaie. Il fascismo, il socialismo, il nazismo hanno ciascuno la loro mistica. Ai tempi di Leone XIII la ebbe anche il cattolicismo sociale, chiamato in qualche parte anche «democrazia cristiana»; Pio XI ha cercato di rinnovare il vecchio fermento, emanando la Quadragesimo anno. Oggidì i cattolici francesi, in faccia ai progressi del Fronte popolare, ne sentono maggiormente la necessità. Essi hanno raggiunto, è vero, grandi risultati nelle classi intellettuali. È così che, innanzi ai fatti, la vecchia e rancida polemica anticlericale appare momentaneamente disarmata. Come sostenere ancora l’incompatibilità della scienza colla fede a chi vi cita il Pasteur o il fisico Branly , come negare ai cattolici pieno diritto di cittadinanza nella repubblica delle lettere, quando in filosofia si onorano di uomini come Maritain, Blondel , Le Roy , Gilson, in letteratura di un Paul Claudel, Mauriac, Bernanos , Gheon , Bertrand ? Le maggiori riviste francesi sono in tutto o in parte in mano ai cattolici e cattolici di nome e di fatto sono parecchi dei più illustri collaboratori del giornalismo francese. Questo fatto ha già avuto la conseguenza d’imporre rispetto anche alle classi medie ed operaie, cosicché ora non si assiste più agli sfoghi di anticlericalismo giacobino che era la nota caratteristica dell’anteguerra. La condanna dell’Action française, il distacco del clero da ogni compromissione politica colla destra è una seconda ragione che spiega la tregua dei partiti di sinistra. Tutto questo però può servire per diminuire o attenuare le ostilità e le avversioni, ma non a guadagnare le masse. È qui che s’impone la necessità d’una «mistica», la quale accenda le fantasie, che scaldi i cuori, che crei apostoli, propagandisti, lottatori nell’arringo sociale. Questa mistica deve riguardare l’uomo intiero, cioè non solo la persona nei suoi rapporti con Dio, ma anche nei rapporti sociali. Bisogna dare alle masse la sensazione che i principi cristiani portano in sé la soluzione della crisi presente, crisi – è vero – che non è solamente economica, ma che nei suoi aspetti immediati e più assillanti, è prevalentemente economica e sociale. Si tratta di costruire un nuovo ordine di cose, ispirandosi al principio fondamentale del cristianesimo, cioè, come ricorda il cardinale, «la paternité des hommes dans la paternité de Dieu». Ed ecco riaffacciarsi la necessità della «Azione cattolico-sociale» per la quale in Francia aveva operato la vecchia generazione, ma che a molti poi era sembrata superflua se non nociva. Non c’è altra alternativa per i cattolici nella vita moderna. O aver un proprio programma sociale che direttamente, a mezzo di organizzazioni proprie, o indirettamente a mezzo di altre, influisca sulle classi popolari e le guadagni al cattolicismo, ovvero correre il rischio di passare in coda, qua delle sinistre, là delle destre, compromettendo col loro destino la sorte dei propri principi. A Versailles, durante la Settimana sociale, i collaboratori e i sostenitori della Vie Catholique si radunarono a banchetto per festeggiare il loro direttore Francisque Gay. Ai brindisi «Madame Ancelet-Hustache Colin , presidente de l’A.C.J.F. , Folliet , Bidault , il sac. Thellier de Poncheville … [rilevarono fra altro] che se i recenti avvenimenti di Francia non hanno suscitato come in Spagna, gli odi antireligiosi, ciò è dovuto in buona parte all’atteggiamento preso molto tempo fa dai cattolici sociali, fedeli agli insegnamenti del papa e alla consegna del venerato cardinal Verdier». S’avvicina la data del VI Congresso di Malines (10-13 settembre). Ricordando l’importanza storica di alcuni di questi congressi nel secolo XIX, abbiamo espresso altra volta la speranza che anche questo prossimo sia degno della serie antica. La lettera dell’episcopato belga ce ne dà garanzia. «Noi viviamo, dice il documento, in tempi eccezionali. Il mondo è turbato fino nei suoi fondamenti, succedono degli avvenimenti inauditi: si direbbe che una società novella è in gestazione; problemi una volta ignorati si presentano oggidì quotidianamente e la loro soluzione condurrà o alla catastrofe universale o ad un rinnovamento sociale. In tali condizioni lo scoraggiamento e l’inerzia non sarebbero degni dei cattolici. Si ricordino invece che la Chiesa, della quale sono figli, è stabilita come maestra della verità e depositaria delle “parole di vita” che Nostro Signor Gesù Cristo è venuto a portare nel mondo. Noi speriamo che il Congresso di Malines, esaminando alla luce dei principi cristiani e particolarmente delle encicliche pontificie, i grandi problemi dell’ora presente, metterà in rilievo l’infinita ricchezza e l’eterna giovinezza della dottrina cattolica. Esso cercherà e troverà le formole adatte alle condizioni sociali straordinarie nelle quali viviamo». Che il Congresso non deluda l’aspettativa ce lo fa sperare anche il suo programma, il quale non dissimula le questioni più attuali, ma le affronta tutte. Suddiviso in 9 sezioni, esso discuterà e delibererà intorno alla vita religiosa, e all’azione cattolica organizzata, alla vita pubblica, alla famiglia, alla scuola, alla cultura intellettuale ed artistica, all’organizzazione sociale, professionale ed economica, alla carità, alla diffusione delle idee colla stampa, colla radio e col cinema. Cosas de España. In margine agli avvenimenti sanguinosi si discute, si fa della filosofia politica. Ma a noi pare che sia troppo presto ancora, tanto per affermare, come fanno i socialisti, che il governo di Madrid rappresenti una legittimità così pura e inoppugnabile, da poter esigere l’intervento armato degli altri Stati, onde ristabilire in suo favore l’ordine legale, quanto, d’altra parte, per dare come certo e dimostrato che il governo di Madrid, uscito dalle ultime elezioni, sia stato e sia un governo arbitrario, contro cui fosse lecito senz’altro insorgere e prendere le armi. Certo, le centinaia di chiese distrutte, i 330 morti e i 1511 feriti, gli scioperi generali e particolari, denunziati alle Cortes da Calvo Sotelo e da Gil Robles spiegano la rivolta contro un governo che gl’insorti accusano di complicità o di viltà, ma da questo a concludere che nessun altro rimedio si presentasse se non una insurrezione armata, ossia una guerra civile che ha costato finora almeno 50 mila morti, senza registrare gli altri orrori che hanno fatto fremere la coscienza del mondo civile, il passo non è breve. Evidentemente i capi stessi del pronunciamento militare si ritenevano autorizzati a sperare in un rapido colpo di mano, benché Prieto allora sindaco di Madrid, avesse reiteratamente avvertito che le associazioni operaie avrebbero resistito colla forza. Ma a parte tale pregiudizio di carattere etico-politico che, allo stato delle nostre cognizioni, ci manca la competenza di risolvere e che sul luogo comunque ciascuno avrà risolto, secondo le impressioni soggettive suggerite dalle circostanze del momento, quello che si può affermare ancor oggi è che per l’avvenire della Spagna rimane sempre preferibile una composizione pacifica del conflitto a qualsiasi soluzione di forza. Benedetto XV affermava in un documento famoso che le guerre vittoriose lasciano nelle generazioni dei vinti come il pungiglione avvelenato di nuove guerre: e non si dovrà temere altrettanto e peggio da una guerra civile? Tanto più che il conflitto non è che lo scoppio violento di una crisi sociale complessa e remota nelle sue cause e nelle sue origini. In proposito il noto scrittore cristiano-sociale L. de Saint-Martin, che studiò in Spagna la questione agraria ed ebbe occasione di discuterne nel 1934 coi membri del ministero centro-destro Lerroux-Gil Robles, scriveva pochi giorni or sono: «L’apologia dell’insurrezione riuscirebbe particolarmente difficile a coloro che recentemente poterono prendere atto delle condizioni favorevoli offertesi agli uomini politici amici degli insorti, per salvare a tempo il loro paese, sottraendo all’anarchia le sue reclute naturali, cioè almeno il terzo degli spagnoli piombati nella miseria. Quest’esercito di miserabili che vediamo oggidì in azione, sotto la bandiera rossa o rosso-nera, lanciato alla caccia dell’uomo e delle donne, strangolando e massacrando e impiegando gli ordigni più mortali contro la gente della sua razza, Gil Robles aveva giurato di impedire che si formasse, quando, sortito trionfante dalla elezione del 1933, aveva ottenuto per uno dei suoi, il signor Ximenes , il ministero dell’agricoltura del gabinetto presieduto da Lerroux. Era il ministero più importante per l’inderogabile azione contro il pericolo bolscevico e anarchico. Questa folla di miserabili, disposta ad unirsi ai gruppi di sovversivi già organizzati nei grandi centri, era composta di contadini: contadini che non trovano da vivere in un paese che occupa sul pianeta una situazione eccezionale con un sottosuolo ricco ed un suolo di una fertilità certo disuguale ma di cui il lavoro dell’uomo potrebbe migliorare il rendimento, purché gli si fornissero i mezzi». Il Saint-Martin ricorda quindi che il Ximenes aveva elaborato una legge per creare la piccola proprietà (e a suo tempo ne abbiamo parlato anche in questa rubrica); ma per la sua applicazione sarebbe stato necessario che le classi le quali possiedono tre quarti del suolo, in gran parte mal coltivato o incolto, consentissero a dei sacrifici. Invece «fatte poche eccezioni, i rappresentanti di quelle classi che non avevano compreso il loro dovere sotto la monarchia, sembrarono poi ancora più chiuse a tale comprensione nel 1934». Ximenes dovette dimettersi e i suoi progetti vennero aggiornati. Ora nella reazione violenta espiano colpe non proprie anche i previdenti cattolico-sociali, i quali conterebbero già delle vittime tra loro. L’opera riformatrice dei cattolico-sociali non aveva ancora avuto tempo di consolidarsi, di assumere la forma distinta che le è propria, di esercitare la funzione conciliatrice ch’era nel suo programma. Gli odi, le passioni politiche, hanno sommerso tutto nella loro crudele foschia. Ed ecco imporsi alla coscienza civile d’Europa non solo la necessità di nulla intraprendere per prolungare la guerra, affinché non si ripetano gli orrori della Catalogna, non si massacrino i non combattenti, non si fucilino i prigionieri, come a Badayoz o a Malaga, ma di fare anche ogni sforzo perché sia possibile costituire un regime capace di guarire i mali sociali, di cui soffre da molti anni oramai la povera Spagna. Un ex ispettore scolastico scrive al Temps, a proposito del recente congresso magistrale di Lilla, una lettera che fa pensare. Egli assicura di aver riveduto montagne di componimenti d’esame e visitato un numero enorme di scuole elementari: mai, in nessun caso egli ha trovato traccia d’un insegnamento contrario alla patria e ai doveri dei cittadini. Egli ne conclude quindi che le smargiassate antipatriottiche dei capi sindacali non sono affatto espressione dei sentimenti dei soci e che la maggioranza dei maestri lascia fare e dire, perché vede che il governo non li tocca. «Una lunga impunità li [i capi] ha convinti che possono osare tutto. Che domani un governo repubblicano, patriottico e fermo, mostri i denti e minacci di castigare senza pietà e codesti signori rientreranno sotterra». Ecco le colpe di certi governi liberali che per debolezza preparano la catastrofe delle libertà civili. I fondatori delle moderne costituzioni avevano previsto limiti e freni, ma la vile pratica di chi dovrebbe applicare le leggi conduce alla degenerazione del sistema e al suo superamento. 