Fra i pochi, destinati quaggiù a lasciare un’impronta del loro cammino, alcuni, sopra gli altri si distinguono per il fatto che le orme del loro corso vitale mostrano in modo particolarmente manifesto i disegni della Provvidenza. Nel 1912 Don Celso Costantini , parroco di Concordia, convocava a Milano un gruppo di studiosi per fondare la Rivista d’Arte cristiana. La riunione si teneva nei pressi di Sant’Ambrogio, e dopo d’allora quante contraddizioni, quanta indifferenza non dovette superare in tutta l’Italia il movimento per l’arte cristiana! Ma il promotore era uomo abile, paziente, entusiasta della sua idea e tenace nei suoi propositi. Così la Rivista sorse e vive tuttora e accanto ad essa nacque una vera fioritura di studi, sanzionati poi da molti provvedimenti i quali culminarono nella costituzione ufficiale delle Commissioni diocesane d’arte sacra e della Commissione pontificia centrale e nella celebrazione delle Settimane d’arte cristiana. Mons. Costantini tenne la direzione della Rivista fino al 1920, e nel frattempo i suoi contatti cogli artisti, coi critici d’arte, cogli uomini di lettere lo avevano fatto conoscere nelle alte sfere civili ed ecclesiastiche e poiché egli aveva messo tutta la sua passione per l’arte al servizio della religione e della pastorale, egli si trovò provvidenzialmente ad essere l’uomo destinato ad alte funzioni ecclesiastiche là, ove letterati ed artisti, attorno a D’Annunzio, assumevano il governo civile. Il successo di questa pastorale attività in periodo rivoluzionario dev’essere stato notevole, se Pio XI, dovendo mandare un uomo di tatto e d’intelligenza nell’Estremo Oriente ad affrontare una più vasta rivoluzione nazionalista, pensò all’Amministratore apostolico di Fiume, per farne il primo Delegato apostolico cinese. Delegato apostolico in Cina «Io arrivai in Cina – scrive egli stesso – nel 1922. Ebbi l’impressione che l’antico mondo cinese era crollato con l’impero e che, attraverso un profondo travaglio e le intemperanze di un nazionalismo esasperato, si preparava una Cina nuova. Così io sentivo che le Missioni anche per la riforma preconizzata dalla Maximum illud (1919) stavano per chiudere un ciclo della loro gloriosa storia e per aprirne uno nuovo…». «In questa crisi di riforma e di crescenza, pensai che in un paese, che possiede il decoro d’un’arte grande e antica, anche l’arte cristiana doveva associarsi ai nuovi indirizzi missionalogici e nel 1923 indirizzai una lettera a due Capi Missione, sollevando ex professo il problema dell’arte missionaria». Nella lettera, che rimane forse ancor oggi il più riuscito ed efficace documento della campagna per l’arte indigena il delegato sosteneva che l’arte occidentale in Cina rappresentava un errore di stile e concorreva a mantenere il pregiudizio della religione straniera: che bisognava invece riprendere l’antica tradizione della Chiesa e adottare lo stile del paese. La lettera, tradotta in parecchie lingue, sollevò qualche obiezione e mieté molti applausi; ma forse sarebbe rimasta lettera morta, se il delegato non fosse stato provvidenzialmente proprio quello stesso uomo che già nella metropoli e sul medesimo terreno alle teorie aveva fatto seguire l’organizzazione pratica. Ed ecco che per avvalorare la teoria con la pratica, già nel 1925 egli chiama in Cina il benedettino Adalberto Gresnigi, da lui incontrato a Montecassino, e gli ottiene l’incarico di costruire, secondo le sue idee, la Università cattolica di Pechino, i seminari di Hong- Kong Kaifeng, la Chiesa dei discepoli del Signore a Suanhwafu e altre opere minori. Così mentre il nazionalismo cinese celebra un suo rinascimento nei monumenti di Sun-Jat-Sen e nei varii edifici della nuova repubblica, anche l’architettura sacra cinese assume lo stile della rinascenza. Dall’architettura Monsignor Costantini passa alla pittura. Un giorno, nel 1929, visita a Pechino la mostra personale del pittore Tebeng Suan-tu. Il suo senso d’artista e il suo zelo apostolico gli rivelano che il Tebeng poteva divenire l’artista della nuova scuola: ecco il pittore farsi assiduo della Delegazione apostolica… «gli parlai della Madonna, gli feci leggere i Vangeli, gli mostrai qualche pittura dei primitivi italiani e di altri buoni artisti cristiani»… Nella Pentecoste 1932 Tebeng venne battezzato col nome di Luca, l’evangelista-pittore, e ora presiede un gruppo di artisti presso l’Università cattolica di Pechino. Tutto il mondo ebbe occasione in questi ultimi anni di ammirare l’arte di questa scuola cristiana in immagini sacre, in riproduzioni di riviste e sullo schermo di Mons. Celso Costantini, conferenziere ricercato ed applaudito. Intanto l’idea fa il suo cammino, e, come avviene di tutte le idee sorte quasi per generazione spontanea, ossia corrispondenti all’esigenze e alla sensibilità dell’ora, si fonde e si rinvigorisce con altre iniziative parallele, magari più vecchie, che minacciavano di spegnersi in un ciclo parentetico o meramente locale. La Propaganda interviene autorevolmente ed approva. Questa volta la questione dell’adattamento è formulata con prudenza e senza creare equivoci o eccessi. Siamo nell’alveo materno dell’antica tradizione ecclesiastica. Si tratta d’imitare i metodi di S. Paolo di rinfrescare le istruzioni di metodologia missionaria impartite da Gregorio Magno ai grandi missionari del medio evo, di risalire alle direttive fissate dalla Propaganda nel 1639. Dopo l’esposizione missionaria del 1923, dopo il trionfale avvento dell’episcopato indigeno, dopo lo sviluppo scientifico della missionologia, anche il problema dell’arte dev’essere affrontato e risolto. Il problema dell’arte missionaria L’opuscolo di Mons. Costantini sull’Art chrétien chinois, pubblicato a Pechino nel 1932 e un suo articolo sul problema dell’arte missionaria, comparso nella Rivista d’arte cristiana fanno il giro delle missioni, suscitano adesioni assieme a qualche riserva e a poche obiezioni. Il prefetto di Propaganda, l’E.mo Card. Fumasoni-Biondi rileva subito, con parole di approvazione, il lato apologetico della questione, specie nei confronti del nazionalismo, sviluppatosi nei paesi missionari. Tutta una squadra di alleati e collaboratori offre a Monsignor Celso Costantini la propria adesione e il contributo delle proprie esperienze. Il P. Teo Berge S.J. collaboratore dello Schmutzer nella pubblicazione di «Européisme ou Catholicisme» porta l’adesione di quel gruppo che attorno allo Schmutzer e alla bottega d’arte dello scultore Iko tentavano la rinascita cristiana d’un’arte giavanese. P. Heras S.J. da Bombay, che sorretto da quel delegato Monsignor Kierkels , nell’«Examined» s’era battuto per un’arte cristiano-indiana, aveva egli stesso progettato templi e chiese e concentrato appoggio nelle tendenze parallele del pittore Angelo da Fonseca, scrive: «how much that booklet interest me Your Excellency may easily imagine…». Altre adesioni vennero dal Giappone, dal Congo, dall’Etiopia, dall’Algeria, dalla Persia, dall’America del Sud, dalla Nuova Zelanda, da Rabaul. Ed ecco che la Provvidenza, nel momento giusto, nel quale la questione è matura, perché ha l’approvazione dei pontefici, l’incoraggiamento della Propaganda, l’adesione dei missionari e degli artisti, ecco che quando le ragioni di metodologia missionaria si fanno più impellenti e 50 Missioni passano agli Ordinari indigeni, la Provvidenza, dico, chiama alla stessa Propaganda, come primo collaboratore dell’E.mo Prefetto, proprio Mons. Celso Costantini. Dall’alto e coll’autorità di questo Dicastero egli potrà d’ora in poi rinserrare i ranghi, organizzare le forze, ordinare l’avanzata. Nessun dubbio ch’egli avrà la netta sensazione della sua ora: ed eccolo, infatti, nei momenti di riposo – poiché questo è il suo riposo e il suo svago – dopo aver dedicato gran parte della laboriosa giornata all’amministrazione ordinaria e straordinaria del suo Ufficio, prendere in mano la questione dell’arte, tener corrispondenza coi delegati e coi vicari apostolici, ricevere artisti, incoraggiare iniziative, sucitare adesioni, scrivere articoli, preparare conferenze e sacrificare anche le vacanze per recarsi in lontane regioni, ove lo accompagnerà sempre anche l’interesse dell’arte. Quello di osservare, di studiare i singoli elementi indigeni per costruire poi la sintesi universale è proprio della sua mente latina. «A Kandy (Ceylon) – egli scrive – ho visitato un giorno un’officina di cesellatori in argento, oro e rame. Osservando la mirabile attività di quegli umili artefici e la svariata e stupenda produzione, pensavo che la Chiesa aveva a portata di mano… A Pechino i Lazzaristi hanno creato un atelier cristiano per l’arte dello smalto… a Dakar (Senegal) e a Bamako (Sudan) ho visto degli edifici in cui gli architetti coloniali francesi hanno saputo trarre geniali spunti dal formulario costruttivo indigeno…». In Tunisia, in Algeria, nel Marocco egli ammira l’indirizzo artistico dei P. Bianchi. Il grande card. Lavigerie , quando volle costruire sull’acropoli di Cartagine la sua cattedrale, «dal passato prese il pensiero religioso, non la veste architettonica»… «volle che questa fosse nuova, per esprimere l’antica parola di vita in un linguaggio moderno, intelligibile ai nuovi popoli» e Mons. Costantini, entrandovi il 19 maggio 1935, sente tutta la suggestione dell’arte nuova, simbolo del rinnovamento cristiano di Cartagine, e la descrive con parole ardenti di fede e di poesia. Sedendo a Propaganda, egli ha la fortuna di poter contare sulla collaborazione illuminata e generosa dei delegati apostolici e dei capi di missione, coi procuratori delle quali tiene contatto frequente. Accanto a S. E. Zanin che continua la sua opera in Cina, quale magnifico collaboratore è il delegato a Tokio, Mons. Paolo Marella , autore di un animoso libro: Speranze di Cristiani nel Giappone , nel quale si esalta anche la missione dell’arte cristiano-giapponese. A Tokio, già nel 1932 si ebbe la prima esposizione d’arte cristiana, nella quale com’è noto, fecero la loro prima comparsa i pittori giapponesi Luca Hasegava, Shun-Ryo, O Rayama, Teresa Kimika Koseki e parecchi altri, che sono stretti in un’associazione di cui è assistente il P. Heuvers S.J. dell’Università cattolica di Tokio. A Tokio è comparso anche il P. Gaiser, benedettino di Béuron. E che dire del Congo, ove S. E. Monsignor Dellepiane organizzò, nel 1936 l’esposizione d’arte sacra di Leopoldville, la quale ebbe notoriamente uno straordinario successo e piantò i cardini di una nuova epoca dell’arte negra? Fu in quell’occasione che S. E. Mons. Vannuytven, vicario apostolico di Buta, proclamò la necessità di un «manuale d’arte indigena per i missionari». Chi poteva preparare meglio questo libro invocato se non S. E. Monsignor Costantini? Il quale frattanto vedeva una nuova sovrana sanzione della sua opera nella lettera apostolica di Sua Santità Pio XI del 14 settembre 1937 per la convocazione di una Esposizione d’arte cristiana missionaria, alla quale si volle aggiungere con logico pensiero una sezione per le Chiese orientali. Il manuale divenne così una introduzione teorica e pratica a quella Mostra internazionale, che, con suprema fede nell’avvenire delle Missioni, e non ostante tutti gli ostacoli, si sta preparando e sarà la festa della ripristinata fraternità cristiana. Un libro di fede Il libro che consta di 430 pagine e 256 illustrazioni, si rivolge in prima linea ai Missionari e agli artisti, ma anche ad un pubblico più largo che s’interessi dei progressi dello spirito e dell’arte ancella della natura, nelle sue varie manifestazioni e nelle più diverse ragioni e nepote di Dio, Padre di tutte le razze e di tutti i popoli (I). In verità non è questo un manuale a carattere didascalico e d’impostazione sistematica (per quanto l’A. che assieme al fratello Mons. Giovanni compilò Athena avrebbe saputo fare anche questo), e benché di siffatti manuali esso contenga tutta la documentazione necessaria esce corredato da una minuzionsa bibliografia. Esso è piuttosto un libro di fede e di testimonianza, un piano di battaglia per una idea vissuta, un peana di vittoria della Chiesa missionaria, tutto pervaso da un lirismo sobrio e schietto. «Questo studio non ha pretese – nota il modesto autore nella prefazione. Più tardi altri più competenti di me, faranno meglio; io non faccio che porre dei materiali grezzi in un fondamento. Poi, a suo tempo, si costruirà il bell’edificio». Accettiamo questa definizione ma non nei troppo modesti termini dell’A., bensì nel senso che si tratta veramente d’un libro basilare e fondamentale. Certo un critico professionale di storia dell’arte avrebbe forse disposta la materia più sistematicamente, ma questo libro, scritto in fretta nelle horae subsecivae da un alto prelato che tiene un posto importante nel governo della Chiesa, non è un rimasticamento di conclusioni altrui, bensì esperienza vissuta e programma d’azione e di conquista. Più che insegnare, esso entusiasma, avvince, conquista. Con ciò non si vuol dire che Mons. Costantini non citi, a sostegno delle sue direttive, gl’insegnamenti e l’esperienze altrui. Anzi i Missionari e artisti che si occuparono dell’argomento sono tutti chiamati a concorso, a cominciare dai direttori e tecnici del Museo Missionario Laterano, il quale già contiene una magnifica collezione di opere d’arte indigene, al critico e direttore del Museo d’Aquisgrana Sepp Schüller, dal missionario artista P. Maurice Briault C.S.Sp. al dottor Schmutzer, a P. Heras, da Henri Terrasse e Louis Gillet (presentatore al pubblico francese del pittore Levandé, battezzato in Celso), da Mons. Costantini durante la Mostra della Stanspal, da G. Rigotti e L. Pontecorvo a P. Dubois, a P. Vroklage, a L. von den Bossche, Mons. Olichon (biografo del famoso missionario-architetto Don Luca Tran) a Mons. Vesters , vicario apostolico di Rabaul. Nel libro compaiono anche lettere e consensi di numerosi personaggi e anche le loro obiezioni, accompagnate da una breve e lucida replica dell’Autore. Ma infine come potremo qui in una recensione per quanto lunga, dare a tutte le voci i suggerimenti che sprizzano da questo libro, il quale dà fondo all’universo, percorrendo tutto il mondo missionario? Il titolo di un suo capitolo è il motto virgiliano «Remis ventisque», per dire che la nuova arte cristiana si svilupperà per l’assiduo e amoroso lavoro dei missionari e per le virtù di alte e sicure direzioni artistiche. In tale senso questo libro di Mons. Celso Costantini – accolto recentemente con tanto favore dal Santo Padre – è davvero un soffio possente, un gagliardo vento spirituale che abbatterà tutti gli ostacoli e condurrà la nave a glorioso porto. I Celso Costantini, Arcivescovo tit. di Teodosia, Segretario della S. C. De Propaganda Fide, L’arte cristiana nelle missioni – Manuale d’arte per i missionari, Tipografia Poliglotta Vaticana, 1940. L. 25. 