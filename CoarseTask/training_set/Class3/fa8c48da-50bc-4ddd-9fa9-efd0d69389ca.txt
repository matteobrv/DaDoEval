L’«Unione Internazionale di studi sociali», ricostituita nel 1920 sotto la presidenza del cardinale Mercier come una continuazione della famosa «Unione di Friburgo di studi sociali», ha pubblicato, come è noto, il «Codice sociale» , piccolo volume di grande contenuto, che sintetizza le direttive cattoliche sui problemi sociali, elaborate e formulate dai principali studiosi di cose sociali nel campo cattolico di Europa e di America. Negli ultimi anni l’«Unione Internazionale» di Malines che ora è presieduta dal cardinale Van Roey , sentì la necessità di porre allo studio con lo stesso metodo anche i problemi internazionali, ed oggidì pubblica i risultati di questi studi in un Code de morale internationale (Parigi, Spes) . Nell’introduzione, il Codice mette in luce una verità fondamentale troppo spesso trascurata, cioè che le regole della morale devono presiedere anche alla politica internazionale. La teoria che la sovranità dello Stato sia assoluta va respinta dalla coscienza cristiana. «Ciò che non è permesso nella vita privata, scriveva Leone XIII, non è lecito nemmeno nella vita pubblica». I diritti di ogni Stato sono condizionati e limitati dai diritti degli altri membri della società internazionale. Ciascuno deve rispettare nei suoi vicini i diritti che esso rivendica per se stesso. Certo nella pratica, ammette il Codice, fra i due diritti possono nascere dei conflitti difficili e delicati. Ad esempio il diritto all’esistenza ed all’eguaglianza dei popoli solleva oggidì la controversia coloniale. Ma qui il Codice osserva che non bisogna confondere la eguaglianza di diritto coll’eguaglianza di fatto. «Come il diritto di ogni uomo alla proprietà non porta con sé come conseguenza l’assoluta eguaglianza delle proprietà, così uno Stato non può prevalersi dell’eguaglianza dei diritti per esigere una parte dei territori dei quali altri Stati si sieno assicurati il giusto possesso nel corso della loro evoluzione». Però alla giustizia supplisce la carità anche nei rapporti internazionali; ed è appunto la carità internazionale che impone agli Stati più riccamente dotati il dovere morale di lasciare agli altri un campo sufficiente di espansione, soprattutto col libero accesso ai mercati stranieri. Ma la morale internazionale deve preoccuparsi delle popolazioni indigene, il cui benessere deve essere tenuto d’acconto in prima linea. Il «Codice di morale internazionale» s’occupa poi delle istituzioni in difesa della pace, richiamando le linee direttive di Benedetto XV nel suo messaggio del 1 agosto 1917 ove si raccomanda la diminuzione simultanea e reciproca degli armamenti, l’istituzione dell’arbitrato obbligatorio e della sicurezza organizzata . Si viene così a parlare della Società delle Nazioni, della quale il Codice mette in rilievo le insufficienze e le incoerenze, ma per la quale si deve desiderare che essa vada migliorandosi e perfezionandosi in un lavoro continuo di adattamento. I cattolici, dice il Codice, «hanno l’obbligo di cooperare con tutte le forze e con tutta la buona volontà perché l’umanità realizzi un giorno questa magnifica unità che è nei disegni della Provvidenza. È meno l’istituzione che conviene di incriminare e più l’egoismo o la duplicità dei governi che si sottraggono al loro dovere. Né le lacune dell’opera, né la deficienza della volontà autorizzano i cattolici a condannare lo stesso principio della Società delle Nazioni, giacché esso fa parte della tradizione cristiana ed ha trovato la sua applicazione nella cristianità del Medio Evo e venne richiamato in occasioni memorabili dalla stessa Santa Sede». L’impero del Giappone, cioè il Giappone propriamente detto, Corea, Formosa e Karauto, contano più di 90 milioni di anime, quasi tutti shintoisti o buddisti; i cristiani non sono che 272 mila, e di questi si professano cattolici poco più di 105.000. I sacerdoti giapponesi cattolici sono 78, gli stranieri 254; le stazioni missionarie col sacerdote sono 233 e senza sacerdote 206. Premettiamo queste cifre perché non si commettano errori di prospettiva nel calcolare le possibilità e le conseguenze dell’atteggiamento della frazione cattolica di fronte al problema della guerra che tormenta ora l’estremo Oriente . Questa minoranza cattolica è però estremamente attiva. Oltre le opere direttamente pastorali, gli istituti scolastici i quali culminano nell’università dei Gesuiti di Tokyo, le grandi opere di carità tra cui importanti ospedali, come quelli di Tokyo, di Jokohama, Sapporo, ecc., i missionari, seguendo le direttive pontificali, hanno creato in questi ultimi tempi anche le organizzazioni di Azione Cattolica, con una propria settimana sociale che si celebra ogni anno ed una propria stampa, per la quale nel 1934 per iniziativa di S. Ecc. il delegato apostolico mons. Marella , venne istituita una commissione nazionale di stampa con sede a Tokyo. Un ufficio stampa diretto dal sacerdote Paolo Taguchi mantiene le relazioni con le pubblicazioni cinesi e con le agenzie estere. Ora di questi giorni il «National Committee of the Catholics of Japan» (come si intitola nelle sue pubblicazioni inglesi di propaganda) ha diramato un opuscolo che si propone di interpretare il pensiero dei cattolici giapponesi sulla guerra in Cina. L’opuscolo si richiama alla classica argomentazione sulla guerra giusta o non giusta per concludere che la guerra del Giappone può considerarsi come un atto di necessaria difesa, considerando che i vitali interessi della popolazione giapponese, che ha l’assoluto bisogno di mercati esteri se non vuole perire, esigono che dei diritti di difesa si faccia uso anche per modum praeventionis. Di fronte ai giapponesi, i cinesi cattolici sono circa 3 milioni e 400 mila su una totalità di 400 milioni. La loro cultura e la loro distribuzione demografica hanno assicurato loro un influsso proporzionatamente superiore a quello che competerebbe alla loro forza numerica. Anche i cattolici cinesi, oltre tutte le opere più specificatamente missionarie di cura d’anime, possiedono già una organizzazione cattolica e dei giornali, tra cui due quotidiani, a Tientsin ed a Pechino . S. Ecc. mons. Costantini , in una lucida conferenza sull’Azione Cattolica in Cina, tenuta a Roma nel 1933, ne descriveva gli inizi ed i progressi, rilevando i successi ormai raggiunti. Quando ad esempio si tentò nel 1931 di inserire nella costituzione cinese certe clausole insidiose alla libertà religiosa ed all’educazione religiosa della gioventù, un capo dell’Azione Cattolica di Tientsin, che era stato designato membro della Conferenza per la costituzione, riuscì a far togliere dal progetto tali clausole e nel 1932 Cian-Kai-Shek , indicendo la Conferenza nazionale per la ricostruzione della Cina, designò a farvi parte anche cinque membri dell’Azione Cattolica. «I cattolici cinesi, diceva allora l’eccellentissimo oratore, devono portare il loro leale e volontario appoggio alle autorità che si sforzano di riorganizzare le pubbliche amministrazioni; devono aiutarle in alcune riforme, che sono squisitamente cristiane … prendendo anche un posto in prima fila nella lotta contro i bolscevichi». In occasione del 1° congresso cinese di Azione Cattolica, Scianghai, 1935, il presidente della repubblica scriveva al delegato apostolico S.E. Zanin : Communis sensus adjuvandi gubernium centrale ad promovendam constructionem, quam maximum nobis est gaudium … Sancti et sapientes religionis vestrae gubernium nostrum et societatem nostram adiuvantes, bene meruerunt antea … A dirigere l’Azione Cattolica cinese venne chiamato allora mons. Yupin divenuto poi vicario apostolico di Nanchino. È noto che mons. Yupin ha fatto di questi giorni un giro nelle capitali europee per sostenere le ragioni della Cina contro il Giappone. Se vi è un paese fondamentalmente lontano dal comunismo, dice mons. Yupin, è la Cina e per questo egli ritiene che l’opera di Cian-Kai-Shek, dedicata a creare nel suo paese la «vita nuova» con una politica di unificazione nazionale, avrebbe certamente spazzato i resti dell’infezione bolscevica. La collaborazione delle missioni cattoliche col governo cinese nello sforzo ricostruttivo della Cina era, secondo il vicario di Nanchino, piena di speranze. Le dichiarazioni in favore del cristianesimo di Cian-Kai-Shek e dei suoi collaboratori aprivano la porta ai cattolici, che in molte riforme vedevano attuato un programma analogo al proprio. Per mons. Yupin la guerra del Giappone non si può giustificare in nessuna maniera e può portare a conseguenze disastrose sia dal lato religioso che dal lato politico. Queste le dichiarazioni di mons. Yupin fatte alla stampa di parecchi paesi europei e riassunte anche in un suo appello pubblicato dalla rivista belga Cité Chrétienne. Nei circoli cattolici francesi si discute appassionatamente da oltre un anno sulla questione della «mano tesa», a proposito cioè dell’atteggiamento assunto recentemente dal partito comunista in confronto dei cattolici. Si ricorderà che alla vigilia delle elezioni legislative il deputato Maurice Thorez offriva ai lavoratori cristiani «una mano tesa fraternamente». Lo stupore fu grande, la diffidenza universale, lo si considerò come uno stratagemma elettoralistico. Ma, nonostante tutte le rivalse, i capi comunisti insistettero. Il 26 ottobre 1937 il Thorez, in un grande comizio nella Sala della Mutualità di Parigi, dichiarava: «Abbiamo il fermo proposito di perseverare nella nostra politica della mano tesa e abbiamo la certezza che il successo coronerà i nostri sforzi». Ma di fronte a tali parole i cattolici ricordavano i fatti e le atroci persecuzioni della Russia, del Messico e della Spagna e l’insuperabile antitesi fra le due concezioni della vita. Quale azione positiva sarebbe stata possibile tra coloro che vantavano il più brutale materialismo e coloro che si ispiravano alle idee cristiane? Numerose furono le pubblicazioni che uscirono sull’argomento: ricordiamo l’opuscolo di Marc Scherer della gioventù cattolica francese, il libro di padre Fessard , l’opera collettiva comparsa presso la libreria Plon, gli articoli di Etudes, Vie Intellectuelle, Dossiers de l’Action populaire. In questi ultimi il padre Delaye nota che prima di parlare di collaborazione, il comunismo dovrebbe accettare le norme di una morale universale, eguale per tutti. Venne poi l’enciclica papale contro il comunismo, recisa, severa, definitiva, e tuttavia l’Humanité fece le viste di non comprendere e, sfruttando invece il documento pontificio sulla Germania, continuò ad insistere sulla possibilità di un accordo con i cattolici. Nei circoli di destra tratto tratto qualche conservatore dava l’allarme accusando un gruppo o l’altro di patteggiare coi comunisti. Eravamo a questo punto quando La Croix pubblicò delle dichiarazioni che il sommo pontefice aveva fatto a undici arcivescovi e vescovi raccolti a Roma. Secondo queste dichiarazioni il Santo Padre avrebbe detto: «Si parla molto ai cattolici di Francia della “mano tesa” … questa mano che ci viene tesa, possiamo prenderla? Lo vorrei volentieri; una mano tesa non si respinge, ma ciò non potrebbe avvenire a detrimento della verità. La verità è Dio e Dio non può essere sacrificato … Vi sono nel loro linguaggio delle confusioni e delle oscurità che converrebbe dissipare. Prendiamo dunque la loro mano tesa, ma per tirarli alla dottrina divina del Cristo. E come condurremo a questa dottrina? Non semplicemente insegnandola, ma vivendola in tutto ciò che essa ha di benefico … È con la carità che Cristo ha guadagnato le anime, né diversi sono i mezzi a nostra disposizione. Voi convertirete coloro che sono sedotti dalle dottrine comuniste nella misura in cui voi mostrerete che la fede del Cristo e l’amore del Cristo ispirano le opere di carità …» . Queste dichiarazioni comparse nei giornali il 14 e 15 dicembre vennero commentate da un trafiletto dello scrittore domenicano padre Gorce nell’Ordre, che cominciava così: «Cattolici, prendiamo dunque la mano tesa dei comunisti. Non sono io che lo dico, ma è il nostro Santo Padre Pio XI …» . L’autore spiega poi che il papa ha parlato come Cristo sulla terra senza riferirsi alla politica e facendo una questione di carità … «La prima religione, egli diceva, e il più elementare cristianesimo è di non dire raca a un fratello che tende la mano …». Il padre domenicano rilevava tuttavia i pericoli che una qualsiasi cooperazione può recare e quindi la necessità di precauzioni. Ma terminava: «Prendete dunque la mano tesa e fate attenzione a non essere trascinati negli abissi!». A questa lettera rispondeva nello stesso giornale Gaetano Bernoville , autore di parecchi articoli sull’argomento, comparsi nelle pubblicazioni della Fédération Catholique, presieduta da Castelnau , e di un opuscolo La farce de la main tendue . In questa sua lettera il Bernoville cita l’atteggiamento dei cattolici nella questione spagnola ed altre questioni concrete nelle quali una collaborazione coi comunisti appare impossibile. Ma già la stampa cattolica a troncare il dibattito annunciava un messaggio natalizio del cardinale Verdier, nel quale sarebbero state precisate le vedute del S. Padre. E difatti il messaggio comparve poco dopo e conteneva fra altro i passi riprodotti in questo stesso numero dell’Illustrazione Vaticana nell’articolo «Sulla soglia dell’anno nuovo». Anche le nuove dichiarazioni però non arrestarono le discussioni; ogni parte tra i cattolici tende a leggervi indicazioni per l’indirizzo pratico che vorrebbe tenere, mentre il papa si è mantenuto al di sopra di ogni contingenza politica. Chi pone l’accento sul contrasto dei principi e vorrebbe derivarne l’obbligo d’un atteggiamento di forza; chi invece accentua lo spirito di carità e vorrebbe dedurne addirittura la convenienza di un patto d’alleanza sia pure limitato a certi campi. Le divisioni politiche dei cattolici francesi, molti dei quali sono abituati politicamente ad accordarsi a destra o a sinistra, spiegano la vivacità della disputa. Il deputato comunista Ducloz nell’Humanité, continuando il suo giuoco, è tornato a commentare la dichiarazione papale in senso favorevole alla tattica comunista, precisando che i comunisti, senza abbandonare le loro concezioni laiche e materialiste, tendono praticamente a far entrare i cattolici nel «raggruppamento generale per la pace», nell’opera di soccorso alla Spagna rossa e nella lotta contro il fascismo, infine a rendere possibile la fusione dei sindacati cristiani colla Confederazione generale del lavoro. E nel congresso del partito comunista in Arles diversi oratori fra i più autorizzati rinnovarono le dichiarazioni della mano tesa. Quello che è più significativo, dice il corrispondente del Temps da Arles, è che tale tendenza si manifesta non solamente nei discorsi dei capi, ma anche in quelli dei delegati locali. Ne risulta che nelle diverse regioni la maggioranza biasima spesso quei comunisti che per avventura cedono ancora alla tentazione di mettersi in urto coi preti e con la Chiesa. Ho la convinzione, egli conclude, che la tattica comunista provenga dalla paura del fascismo. Si tratta dunque sovrattutto di una preoccupazione internazionale. La stampa hitleriana ha parlato addirittura di collusione papale-comunista. A questo punto è intervenuto un articolo del direttore dell’Osservatore Romano per escludere esplicitamente la possibilità di alleanze o unioni colle organizzazioni comuniste. Per certe provvidenze sociali, ci potrà magari essere per qualche tratto una marcia parallela, ma mai un’intesa la quale persuada le folle comuniste che il cattolicesimo abbia consentito a velare o almeno tacere la verità e rinunciato a guardarla dall’insidia. Gaston Tessier , capo dei sindacati cristiani dice: fusioni, alleanze no; contatti intersindacali di caso in caso per interessi di classe o di categoria, come per il passato, saranno sempre possibili. Precisato l’atteggiamento dei cattolici francesi, sul quale vigilano la fermezza e la prudenza dell’episcopato, resterà a vedere quali conseguenze intrinseche porterà entro il movimento comunista stesso l’insistenza nella tattica della porta aperta verso i cattolici. Qui interessano non i capi, i quali agiscono evidentemente per calcolo opportunistico e insidioso, ma la massa e specialmente i giovani della massa, nei quali fermentano in vario modo i germi dell’avvenire. Resteranno senza influsso su loro o su qualcuno di loro, dichiarazioni come quelle, p. es., di Cogniot nell’Humanité del 21 dicembre, il quale in nome della libertà di coscienza si dichiara favorevole alla scuola libera e a concedere che i lavoratori cattolici mandino i loro figli alla scuola cattolica? Penetrerà per tal modo nella massa in formazione un raggio della verità che metta in fuga ostinati pregiudizi? Nel dibattito la parola amorosa del Padre comune non raggiungerà dei cuori, che prima nemmeno la sospettavano? 