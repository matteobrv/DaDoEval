La protesta della Conferenza episcopale americana – tre cardinali, nove arcivescovi e sessantasei vescovi degli Stati Uniti – contro la persecuzione del Messico , fa appello sovrattutto ai sentimenti liberali degli anglosassoni. «Ai cittadini del Messico», essa dice, «sono negati quei diritti inalienabili che la Costituzione degli Stati Uniti afferma appartenere ad ogni uomo; si nega la libertà d’istruzione, si afferma che la mente del fanciullo appartiene allo Stato… Libertà di culto religioso, di educazione, di parola, di stampa è negata a tutti… Nessun sostenitore dei diritti degli uomini e della libertà di coscienza può guardare con compiacenza all’esercizio di questa tirannia, sebbene esso si compia in un paese che non è il nostro… Auguriamo al Messico prosperità per la sua vita nazionale, economica e sociale; e tanto più lealmente lo auguriamo, in quanto chiediamo anzitutto fedeltà ai diritti fondamentali di libertà di coscienza, libertà di culto, libertà d’insegnamento, libertà di stampa, libertà di riunione e di petizione… Non è senza significato che nella presente torbida situazione mondiale e nelle difficoltà d’ogni paese, coloro che mirano all’assolutismo nel governo, e scherniscano e neghino le verità fondamentali della religione, dalle quali è venuta la stabilità delle nazioni… Perciò la lotta che sorge dalla persecuzione della Chiesa nel Messico, è l’illustrazione di una crisi che può avere conseguenze di lunga portata… Noi non sosteniamo solamente la causa della Chiesa cattolica, ma bensì anche la causa della libertà umana per tutte le fazioni del mondo». Se veramente la grande stampa europea fosse governata da liberali sinceri e non piuttosto da «libero-pensatori» anticlericali, questa solenne protesta della gerarchia cattolica americana dovrebbe trovare un’eco mondiale efficacissima. Avviene invece che nel coro delle oche capitoline che gridano in quasi tutti i paesi europei l’allarme per la libertà in pericolo, manchi proprio la povera voce del Messico, benché sia vero che qui la Chiesa un’altra volta, come tant’altre durante la sua storia secolare, difendendo la propria causa, difenda nello stesso tempo «la causa della libertà umana per tutte le nazioni del mondo». La Reichspost ha pubblicato per la prima volta, proprio mentre il governo iugoslavo tentava a Ginevra di proiettare verso l’estero le cause interne dei conflitti e degli attentati, il testo della protesta inviata da molti notabili jugoslavi dopo la morte di re Alessandro ai reggenti dello Stato iugoslavo. Il documento è firmato da numerosissimi ex ministri dei passati gabinetti di coalizione, da rettori di università, dal presidente dell’Accademia iugoslava, da presidenti di camere di commercio e di tribunali e in prima linea dall’arcivescovo di Zagabria Bauer , dal suo coadiutore e dal vescovo di Spalato. Il documento reca tutta l’impronta della sincerità e della verità. La menzogna basilare, esso dice, sulla quale si fondano tutti gli errati metodi di governo è quella di affermare che noi siamo nemici dello Stato. Vero è che siamo contrari all’attuale sistema di governo, ma non bisogna confondere l’eterna idea dello Stato iugoslavo col presente regime . Noi siamo per lo Stato iugoslavo e questa nostra volontà positiva ci dà il diritto, come cittadini, di fare la critica delle attuali istituzioni. Ma, a parte la questione del regime che ammettono doversi riservare a momenti più tranquilli, i firmatari intendono sollevare per ora la questione della legalità. Chiedono perciò la cessazione degli arbitrii, l’applicazione delle leggi in modo uguale per tutti i cittadini, l’abolizione della censura, l’attenuazione delle leggi che regolano le riunioni e le associazioni, togliendone tutto ciò che vi costituisce il monopolio di un partito e di un principio; la sospensione se non l’abolizione del Tribunale straordinario per la difesa dello Stato «il quale con le sue sentenze numerose e molto severe fa nascere la dannosa e pericolosa impressione che lo Stato non produca che nemici dello Stato, mentre in realtà quella che produce i nemici dello Stato è la situazione illegale entro lo Stato stesso». Il documento designa poi particolari amnistie ai perseguitati politici, l’abolizione del confino e le elezioni comunali per le nomine di podestà, come quelle misure che sarebbero atte a creare lo stato d’animo, sul quale fondare un forte governo di concentrazione. Alla Camera spagnola durante la discussione di una legge agraria, il cattolico ministro di agricoltura Jimenez Fernandez tenne un discorso programmatico di grande stile rivelando una personalità politica e una preparazione sociale di primo ordine. Quei pochi conservatori ultra di destra, i quali avevano forse sperato che il gruppo di Gil Robles, per reazione contro il socialismo, avrebbe rinunziato a qualsiasi riforma agraria, avranno patita una bella delusione! I socialisti stessi furono così stupiti dell’atteggiamento programmatico del ministro popolare agrario, che gridarono al plagio e lo accusarono d’aver rubato al socialismo le sue idee rinnovatrici. Ma leggendo bene il discorso, in quella parte generale che più ci può interessare, si scopre facilmente la fonte genuina dei suoi concetti fondamentali. Sono i principii della scuola cattolico-sociale, come vengono esposti o nelle encicliche pontificie o nei testi, che risalendo fino alla scolastica, hanno creata la «sociologia cristiana». Così, quando Jimenez Fernandez affermò che nella proprietà esiste un elemento individuale, ma, accanto ad esso, anche un elemento sociale che si divide a sua volta in elemento famigliare e nazionale: «Opino, egli disse, che nella produzione debba prevalere l’elemento individuale; che nella conservazione della ricchezza e della proprietà rustica prevalga sovrattutto l’elemento famigliare e che infine per regolare il consumo prevalgano gli interessi nazionali. Se il diritto di proprietà come tale è inviolabile perché inerente alla personalità umana, l’uso è invece soggetto a limitazioni». Qui egli ne ricorda soltanto tre: «l’una, che non è lecito lasciare improduttivi i propri beni, nel qual caso lo Stato può ricorrere ai mezzi necessari, perché tale abuso non continui; secondo, che non è lecito l’eccessivo tesoreggiamento, cioè l’accumulazione dei beni senza carattere produttivo, sia pure tenendo conto anche di quelle funzioni di decoro che mettono la ricchezza al servizio di tutti, e per ultima quella che la proprietà è condizionata dal caso di estrema necessità che ha riflesso nel codice penale, per cui senza pregiudicare il diritto di proprietà si è dovuto nelle legislazioni di tutti i paesi moderni introdurre la riforma agraria; riforma agraria d’altra parte che non può certo stranire coloro che come me, sanno che ebbe tra i suoi fautori alcuni pontefici come Pio VII e Sisto IV . Perciò non si potrà accusarmi di disconoscere i diritti della proprietà, né censurarmi perché sostengo che la limitazione dell’uso della proprietà, essendo imposta dal bene comune, debba venir determinata dallo Stato, il quale deve appunto provvedere al bene comune nazionale e che tradirebbe tale bene comune, qualora in caso di estrema necessità si attenesse all’elemento individuale della proprietà, dimenticando l’altro elemento importantissimo, cioè l’elemento sociale che consiste nel buon funzionamento della proprietà privata». Nella continuazione del discorso poi, polemizzando col deputato di destra tradizionalista Lamamie de Clairac , il quale lo aveva accusato d’essere partigiano dell’imposta progressiva sulla rendita e di trovarsi così d’accordo col sig. Martinez Hervas e altri deputati socialisti, il ministro risponde: «Non so se le mie opinioni collimino con quelle di questi signori; so invece ch’io mi trovo d’accordo con Toniolo, insigne professore italiano, che al Congresso di Pavia difese il principio dell’imposta progressiva “a cappa y espada”. Per conseguenza non mi vergogno a confessare che difendo l’imposta progressiva sulla rendita perché è la maniera di togliere qualche cosa a coloro che posseggono molto per darla a coloro che non hanno nulla, ciò che è la prima missione di un governo degno di tal nome». Giuseppe Toniolo!, esclamerà qualche giovanissimo; se lo citano in Spagna, bisognerà che me lo legga anch’io! L’ultimo di novembre si fondava nella Saar una nuova organizzazione politica intitolata «Deutscher Volksbund für christlichsoziale Gemeinschaft». Nell’assemblea costitutiva furono adottati come direttiva i seguenti punti: 1) alla lotta di classe e di razza noi opponiamo l’evangelo dell’amore e della fratellanza cristiana; 2) al regno dell’arbitrio e del diritto del partito assoluto opponiamo la rivendicazione del diritto e della giustizia per tutti; 3) al sistema della brutalità e dell’oppressione che uccide ogni cultura, noi opponiamo solennemente l’appello alla libertà, libertà che non deve subire altri limiti che quelli dell’osservanza naturale della morale cristiana; 4) al terrore e alla violenza noi opponiamo il coraggio di difendere liberamente la nostra opinione; 5) alla menzogna noi opponiamo la volontà e il coraggio della verità. Nella relazione, pubblicata dalla Neue Saarpost, si dice che all’assemblea parteciparono cattolici e protestanti, entrambi preoccupati di difendere le loro Chiese dalle imprese del nazional-socialismo e si afferma: finora nella Saar non vi erano che nazional-socialisti e marxisti, di qui innanzi vi saranno anche nel campo politico i cristiani «Mit uns geht Landeszeialles was christlich und darum deutsch ist an der Saar» (Con noi stanno tutti coloro che sono nella Saar cristiani e tedeschi). La Saarbrücker Zeitung, organo del fronte tedesco, polemizzando con l’assemblea e col manifesto fa prova d’una studiata moderazione. Nessuno, essa dice, vuol contestare agli oratori della nuova società il diritto di criticare certi fatti della politica ecclesiastica tedesca, ma è evidente che dietro queste critiche c’erano dei presupposti politici. Dalla relazione infatti si rileva che parlarono i due ex deputati del Centro, Kuhnen e Imbusch … si vuole così rigalvanizzare il vecchio partito, sfruttando ancora il problema religioso? Ma il nazional-socialismo ha spezzato per sempre questo equivoco! Il giornale sospetta che la nuova formazione inviti gli aderenti a votare per lo status quo, benché nella stessa assemblea non sia stata data alcuna parola d’ordine. Il deputato Kuhnen si limitò a dire che non si voterebbe per la Francia e il Sig. Imbusch si limitò a dire che non s’intende di tornare alla patria senza condizioni. Si pensa dunque ad un secondo plebiscito? Il giornale non crede che questo sia possibile e lo vorrebbe dedurre anche dalle dichiarazioni fatte dal Laval alla Camera francese. «O non si tratterebbe piuttosto, insinua il giornale del fronte tedesco, che, con la cooperazione dei cattolici sarresi, si sta per vendere alla Francia una terra tedesca? Quale cattolico di questa terra vorrà assumere la responsabilità di rovesciare su tutti i cattolici tedeschi l’onta di un atteggiamento che sarebbe così grave di conseguenze per il cattolicesimo tedesco?». Il giornale finisce con l’esprimere la speranza che i vescovi di Treviri e di Spira si pronuncieranno contro il nuovo partito. La Neue Saarpost , risponde con una vibrata difesa, sostenendo i diritti del nuovo movimento. Non è il caso di seguire la polemica; ma bastano questi accenni per dimostrare la gravità e l’estrema delicatezza della situazione dei cattolici alla vigilia del plebiscito. All’ultima ora giunge del resto notizia che i vescovi hanno biasimato la partecipazione dei sacerdoti alla fondazione di una società politica. Dalla Saar del resto si annunzia la fondazione d’un altro partito ancora. Si tratta del movimento «libertario nazional socialista» ossia di una figliazione di nazisti estremisti contro Hitler. 