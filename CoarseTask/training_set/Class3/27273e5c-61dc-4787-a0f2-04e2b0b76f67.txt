La convergenza del nazionalismo col sindacalismo – La Carta del Carnaro e il corporativismo fascista – Il regime monarchico-patriarcale del corporativismo nazista – La corporazione nel quadro dello Stato cristiano secondo la «Rerum Novarum» e la «Quadragesimo Anno» La convergenza del nazionalismo col sindacalismo che abbiamo segnalato in Georges Valois si riscontra prima della guerra anche in Italia. Nella Lupa , periodico fiorentino nel quale scrivevano sindacalisti e nazionalisti, Enrico Corradini pubblicò nel 1910 un articolo per dimostrare che il sindacalismo rivoluzionario e il nazionalismo eroico contenevano la stessa «sostanza virtuosa»… una volontà intima, una sostanza energetica attiva e costruttrice unica «la stessa origine morale, la stessa morale». Nessuna meraviglia che dopo la guerra ed in seguito alla esperienza e agli effetti della guerra sindacalismo e nazionalismo finissero col trovare «un punto di contatto nel sindacalismo nazionale, dal quale doveva necessariamente sorgere un’idea corporativa». (Relazione del min. Rocco alla Camera Ital., gen 1934). Giorgio Valois, nazionalista e sindacalista, discepolo di La Tour du Pin e di Sorel, organizzatore sindacale dell’Action Française e fondatore della filosofia dell’autorità, appena terminata la guerra lancia nel suo diffusissimo libro Economie Nouvelle (1919) l’idea del sindacalismo integrale, un sistema di organizzazione economico-sociale, in cui i produttori (non importa se padroni o operai) si organizzano in consigli locali, regionali o centrali, secondo la professione e regolano, sotto la vigilanza dello Stato, la produzione e la distribuzione. Il consiglio nazionale corporativo legifera in materia economica mentre una camera detta dei padri di famiglia – antica idea di G. Ventura, Taparelli e Le Play – provvede alle altre leggi. Il Valois fonda nel 1920 l’«Unione delle corporazioni francesi» e, riprendendo l’iniziativa dei corporativisti cattolici (1889), fa propaganda per la convocazione degli stati generali, corpo rappresentativo degli interessi e degli enti autonomi. In questa propaganda c’imbattiamo di nuovo in altri scolari di La Tour du Pin. Ma la situazione politica francese non è favorevole alle sue realizzazioni: Valois si staccherà più tardi dai monarchici e fonderà nel 1921 il «partito fascista francese» che dopo trasformerà in «partito repubblicano sindacalista», senza raggiungere però né in questa veste né nell’altra la possibilità di dare pratica attuazione alle sue idee corporativiste. L’idea invece sarà feconda in terra italiana. Anche qui nel ’19, per la necessità della ricostruzione, tutti, tranne gli oltranzisti della lotta di classe, parlano di sistema corporativo. Il programma dei fasci di combattimento (1919) chiede i «consigli di categoria dei produttori», i nazionalisti nel congresso di Roma propongono il «senato corporativo», il manifesto popolare (1919) vuole «il riconoscimento giuridico e la libertà dell’organizzazione di classe nell’unità sindacale» . Tutte le organizzazioni operaie non socialiste – l’Unione sindacalista, come la Confederazione bianca: vedi di quest’ultima il congresso di Pisa (1920) – convergono in tal necessità ricostruttiva. Ma la prima realizzazione geniale benché effimera, si deve al fiumanesimo colla sua Carta del Carnaro (1920) . Ai problemi pratici della realizzazione è già rivolto anche lo statutoprogramma del partito fascista del 1921, il quale si preoccupa sovratutto dei rapporti fra i sindacati e lo Stato. «Il fascismo non può contestare il fatto storico dello sviluppo delle corporazioni (i sindacati fascisti avevano già assunto tale nome), ma vuole coordinare tale sviluppo ai fini nazionali». È lo stesso problema che il capo del governo italiano sottoporrà nel 1925 ad una commissione dei 18, incaricata «di studiare i problemi attinenti ai rapporti fondamentali tra lo Stato e tutte le forze che esso deve contenere e garantire» e di «dettare norme per il riconoscimento giuridico dei sindacati» . Si ricorderà che la maggioranza della commissione – relatore G. Arias – propose: libertà di organizzazione a tutti i sindacati di diritto privato (purché in accordo coi fini della nazione), fondazione di «enti autarchici istituzionali risultanti dalla libera designazione di tutti i cittadini, iscritti nelle rispettive categorie». Questi enti autarchici sono le corporazioni istituzionali, come vennero chiamate, corporazioni elettive che, di collegio in collegio, avrebbero dovuto arrivare ad eleggere metà della Camera dei deputati. La minoranza, invece, con a capo il presidente dei sindacati fascisti on. Rossoni , proponeva: sindacato unico obbligatorio, e corporazione integrale, cioè collegamento dei sindacati paralleli degli operai e padroni con unica gerarchia superiore. Il Gran Consiglio fascista non accettò né la corporazione istituzionale, né quella integrale, ma fece sua invece la proposta del sindacato unico;il quale sta appunto alla base della legge 3 aprile 1926 . Secondo questa, ente di diritto pubblico è il sindacato unico, non la rappresentanza mista della professione, non dunque la corporazione. La quale nell’art. 3 non era altrimenti prevista che come un eventuale «organo centrale di collegamento» fra i sindacati: organo dello Stato; dichiarava già allora il ministro Rocco presentando la legge alla Camera, e volendo mettere con ciò in rilievo tutta la novità e l’originalità della soluzione fascista. Ma una prima riforma si ebbe nel 1930, per la quale vennero chiamate «corporazioni» le sezioni del Consiglio nazionale corporativo e finalmente nel gennaio 1934 una terza legge autorizzava il Capo del Governo a costituire la corporazione integrale per ogni grande ramo di produzione: e di questa legge, si sta ora preparando in concreto l’applicazione. Ma fermo rimane, ripete anche questa volta l’on. Rocco alla Camera, il carattere originale ed inconfondibile della corporazione fascista, originalità che consiste nell’aver eretta tutta la costruzione sui pilastri paralleli del sindacato unico, cioè del sindacato fascista, sopra i quali viene ora gettata come un ponte la corporazione integrale, che non è un ente a sé, ma rimane organo dello Stato. Con maggior precisione aveva definito le particolari caratteristiche del corporativismo fascista il capo del governo on. Mussolini nel suo programmatico discorso nel 14 novembre 1933 affermando che «per fare il corporativismo integrale e rivoluzionario occorrono tre condizioni: 1) Un partito unico, per cui accanto alla disciplina economica entri in azione anche la disciplina politica; 2) lo Stato totalitario; 3) Un periodo d’alta tensione morale». Dato questo concetto specifico del corporativismo, è naturale che in Italia verso altri esperimenti ed altre soluzioni corporative tentate in altri paesi, ci si mantenga piuttosto scettici e s’insista, come fece anche l’on. Rocco nella citata occasione alla Camera, sulle distinzioni. L’organizzazione spagnola, creata dal De Rivera , nello stesso anno di quella fascista, manteneva i sindacati liberi e attribuiva carattere e funzione corporativa ad un comitato paritetico elettivo . Ora di tale sistema, Anselmo Anselmi, segretario generale del Consiglio nazionale corporativo italiano, scriveva già nel 1930 essere desso «inficiato alla base dal non conciliato dissidio fra i dogmi del sindacalismo libero e la necessità del principio di autorità e di disciplina da parte dello Stato… nel che ogni compromesso e temperamento è impossibile per la contradizion che nol consente». Forti obiezioni incontra in Italia anche il sistema corporativo tedesco di recentissima formazione . In Germania, è vero, le tre premesse politiche, previste da Mussolini per la riuscita del corporativismo integrale, esistono largamente, ma l’aver distrutto i sindacati coi loro contratti collettivi, per sostituirvi in ogni azienda un regime monarchico-patriarcale, viene considerato come un regresso, mentre il deferimento di ogni funzione sindacale e corporativa ad un funzionario dello Stato, quale è il «Treuhändler der Arbeit» appare pericoloso. La Svizzera cattolica si vanta di aver elaborato nella proposta governativa nel Cantone di Friburgo (1933) uno schema che concilia la corporazione colla pluralità dei sindacati e col regime rappresentativo democratico; e l’Austria, condotta allo «Stato corporativo» dalle necessità politiche e incoraggiata dall’esempio italiano, cerca una soluzione sua propria la quale s’ispiri alle sue tradizioni autonomiste ed alla scuola cristiana sociale . È venuto ora il momento di chiederci quale linea dottrinale abbiano seguito e quale atteggiamento pratico abbiano assunto i cattolici in questo campo dopo la guerra. Nel Belgio, in Francia, in Spagna i teorici della scuola nei libri e nelle «settimane sociali» e i sindacati cristiani nei loro congressi invocano sempre, di fronte alla lotta di classe, la soluzione corporativa nei termini della tradizione cristiana che abbiamo altra volta descritta. In Italia fino a tanto che il nuovo ordinamento statale fu oggetto di discussione, l’Azione cattolica si espresse in favore del sindacato libero: così ancora nella settimana sociale di Napoli (settembre 1925) per bocca del relatore Balduzzi e del Card. Minoretti . Messa poi di fronte alla legge del 1926, in una manifestazione del maggio dello stesso anno, fatte alcune riserve programmatiche, l’Azione cattolica rilevava che il nuovo ordinamento italiano «segnava un notevole passo verso la collaborazione delle classi», e raccomandava quindi ai propri soci di aderirvi. Dell’Europa centrale converrebbe fare più lungo discorso. A Vienna rinasce nel dopo guerra la scuola del Vogelsang e, attingendo alle sue dottrine, un gruppo di pubblicisti cristiano-sociali propugna la Bedarfswirtschaft, l’economia del fabbisogno; l’economia regolata in modo che si produca solo per il fabbisogno ed a seconda del fabbisogno: organo regolatore la corporazione. A fianco di questo gruppo il professore dell’università viennese Othmar Spann , ispirandosi ad idee platoniche, esalta lo Stato corporativo come il vero Stato (Der Wahre Staat, 1921 ). In piena adesione invece al realismo aristotelico svolge il suo programma ricostruttivo il celebre sociologo germanico P. Enrico Pesch che nel secondo volume della sua National-ökonomie (1920) dedica ben 70 pagine ad un particolareggiato disegno di organizzazione corporativa ch’egli chiama sistema del solidarismo cristiano. Secondo il Pesch l’economia dovrebbe venir regolata dalle corporazioni autonome sotto l’alta vigilanza dello Stato. Un Parlamento corporativo affiancherebbe il Parlamento politico. Più tardi tuttavia quei cattolici che rimasero sul proscenio, anche a rivoluzione compiuta, quali fiancheggiatori del regime, trovarono che fra l’ordinamento corporativo tedesco in corso di attuazione e le direttive pontificie non esistesse poi un insuperabile distacco. Il deputato Hackelsberger nel suo interessante discorso alla società scientifica Görres (ottobre 1933) si applicò a dimostrare che l’ordinamento tedesco – il quale però era allora attuato solo per il ceto contadino e le arti liberali – si accordava colle direttive della Quadragesimo anno in 5 punti su 6 e che solo nel sesto, cioè nel rapporto fra corporazioni e Stato, tale accordo non esisteva. «L’Enciclica, diceva Hackelsberger, vede nelle corporazioni istituti della società, non crede giuste le corporazioni di Stato (noch halt die Staatsstände für richtig) e non parla di Stato corporativo. In Germania invece le corporazioni sono concresciute collo Stato nazionalsocialista, anzi nella motivazione al decreto sulle arti liberali sta scritto: L’organizzazione corporativa non è un’istituzione dentro o accanto allo Stato, ma è lo stesso Stato nella sua nuova forma». Esaminando più a dentro quest’antitesi, Hackelsberger crede che essa si possa ridurre a questo, e che l’enciclica, stabilendo il carattere autonomo delle corporazioni, vuole assicurata ad ogni costo la libertà di cooperare: al che si appone presentemente il Führerprinzip. Ma non è lecito sperare che in avvenire tale libertà venga a poco a poco concessa? Tale fiducia dà motivo all’oratore di concludere per il fiancheggiamento. Più deciso, più definitivo, fu il vice cancelliere von Papen nel discorso di Gleizrt, (gennaio 1934) affermando di vedere ovunque una felice armonia tra i postulati della Quadragesimo anno e la politica ricostruttiva nazionalsocialista. Questa concessione trovò forti obiezioni nella stampa cattolica tedesca dell’Austria e della Svizzera. Quando poivenne reso pubblico il nuovo ordinamento corporativo dell’industria tedesca, un «professore universitario» nella Reichspost del 23 gennaio intese dimostrare che esso è in netto contrasto colle direttive di Leone XIII e Pio XI, perchè non ammette la libera e corresponsabile cooperazione degli operai, nemmeno quando si tratta di fissare le condizioni di lavoro e, negando ogni autonomia corporativa, si avvia per il socialismo di Stato. Questa diversità di opinioni suggerisce la necessità di risalire alle fonti, di rileggere cioè le parole stesse del documento pontificio, affinché se ne possa ricavare norma ed orientamento. E noi a conclusione di questa rassegna storica mentre invitiamo i cattolici a rimeditare la Quadragesimo anno in tutti i suoi capitoli preziosi, vogliamo riassumere qui i cinque punti e con la massima fedeltà possibile quello che essa insegna sul nostro argomento. 1. I cattolici hanno la libertà di scegliere quella forma di sistema corporativo che più si confà al loro paese, purché sia salvo il principio che «la società deve intervenire ad aiutare in maniera superlativa le membra del corpo sociale, non già a distruggerle ed assorbirle». 2. Le corporazioni debbono comprender tutti coloro – padroni o operai – che esercitano una data arte, superando così la distinzione di classe che li divide sul mercato del lavoro. 3. Queste corporazioni sono società naturali, col diritto loro proprio, e in modo analogo ai Municipi. 4. Come gli abitanti di un Municipio sono liberi di appartenere ad altre associazioni di vario scopo, così i membri delle corporazioni potranno costituirsi in associazioni libere (come ad es. le società operaie o le associazioni generiche): al qual proposito sirichiama l’insegnamento della Rerum Novarum che l’uomo ha libertà non solo di formare queste associazioni di ordine e di diritto privato, ma anche di introdurvi quell’ordinamento che crede. 5. In quanto alle funzioni della corporazione oltre a quelle sociali (conciliazioni delle classi) Quadragesimo anno mette in rilievo quelle economiche, stabilendo che il retto ordine dell’economia non può essere abbandonato alla libera concorrenza, alla egemonia di una parte, ma ha da venire sottoposto ad un principio direttivo, proprio quello della giustizia e della carità sociale. È questo il compito supremo dello Stato che deve far compenetrare di tale principio tutte le sue istituzioni e oltre a ciò, sussidiariamente ai corpi autonomi, far sì che a tale principio si conformi anche l’economia. Su questo campo è necessario che tutti gli stati si aiutino a vicenda con convenzioni ed istituti internazionali. Come i lettori vedono, in questi caposaldi dell’enciclica, non si parla della funzione politica che viene attribuita alle corporazioni né della struttura politica dello Stato. Perciò quando si parla di «Stato corporativo secondo la Quadragesimo anno» si intende dire di ordinamenti sociali ed economici, non di sistema politico. Non che la questione politica sia secondaria, perchè del corporativismo si dovrà dare un giudizio diverso a seconda del sistema politico entro cui esso agisce o di cui fa parte. Per prendere un esempio da tempi remoti le corporazioni del basso impero erano organismi servili e coatti per fronteggiare la crisi; le corporazioni mercantili ed artigiane del medioevo l’anima dei liberi comuni. Ma per quanto riguarda lo Stato, se si tratta della forma, la Chiesa non se ne ingerisce; se si tratta dei principi direttivi ed organici, la Quadragesimo anno, come la Rerum Novarum in tanto preconizza le corporazioni in quanto siano innestate sul tronco sano e robusto dello Stato cristiano. Ogni sistema, ogni esperimento pratico va quindi giudicato a seconda che si avvicina più o meno a questo Stato ideale. 