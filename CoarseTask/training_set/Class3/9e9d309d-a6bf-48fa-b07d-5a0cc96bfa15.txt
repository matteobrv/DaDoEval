Nella rivista inglese Headway il prof. José Castillejo scrive, con riferimento alle crudeli lotte della Spagna: «Nella vita dei popoli domina la legge naturale della selezione ed il vincitore si considera come rappresentante della volontà nazionale, abbia o non abbia ragione, sia o non sia la lealtà dalla parte sua. Non sarebbe tempo di rivedere tali principi? Per milioni di uomini non deve esserci proprio nessun tribunale che giudichi secondo moralità e giustizia? La vera volontà del popolo spagnolo non si può proprio constatare che spargendo fiumi di sangue, sfogandosi in manifestazioni di odio e in distruzioni di beni? E gli altri popoli devono proprio stare a guardare, stringendosi nelle spalle? Non si condanna così alla morte un milione di spagnoli, cioè la loro gioventù più nobile e fiorente e i loro capi più energici e intelligenti? E non vengono nello stesso tempo gettati in braccio ai tormenti e alla morte centinaia e migliaia di innocenti?». È vero, rispondono le Stimmen der Zeit; ma i tentativi di organizzare la pace e questo tribunale supremo dell’umanità sono falliti. Ben a ragione i rappresentanti della «Lega mondiale per la collaborazione internazionale fra le Chiese» scrivono alla Società delle Nazioni: «Tutti i tentativi di migliorare l’organismo della Società non toccano le radici del male. Un nuovo spirito è necessario, uno spirito che conduca al concetto del servizio di tutti a tutti per il bene comune. Noi siamo convinti che la soluzione del problema internazionale va ricercata nella fede cristiana, dalla quale promana la forza di modificare le ragioni e le direttive dell’opera personale tanto privata che pubblica». Anche W. H. Ma, professore di storia all’università di Nanchino, di fronte alla minaccia d’una guerra col Giappone, fa nel Chinese Recorder un appello a tutti i cristiani per uno sforzo di collaborazione, onde trovare nel cristianesimo le basi della pace. Questa verità proclamata dai fiduciari di tutte le Chiese protestanti e da un professore cinese è la verità che i pontefici non si stancano né tralasciano mai di riaffermare in tutti i momenti tragici della storia. Però la pace, scrive il Mumelter nel Der Christliche Ständestaat, è stata promessa non solo agli uomini, ma anche agli Stati di buona volontà. Gli Stati cristiani di Europa, e tutti pretendono di essere cristiani tranne la Russia, dovrebbero far valere tra loro le stesse norme morali che vogliono imporre ai cristiani nell’interno di ciascun Stato. Bisogna finirla coll’esaltazione di falsi principi che pongono in prima linea il sacro egoismo, la ricerca del proprio interesse senza riguardo agli altri e considerano lecito ogni delitto purché sia commesso in favore della patria. Il Redentore non ha comandato solo ai singoli uomini di amarsi tra essi, ché anzi non ha fatto alcuna eccezione né per le razze, né per i popoli, né per gli Stati, né per qualsiasi altra comunità degli uomini. «Ciò che vi ha di peggio nell’anarchia, non è tanto l’assenza del governo distrutto quanto la nascita dei governi nuovi e di specie inferiore. In ogni Stato che si è disciolto, si formano delle bande conquistatrici e sovrane: tale fu il caso della Gallia dopo la caduta dell’impero romano e sotto gli ultimi discendenti di Carlo Magno; tale è il caso oggi nella Rumelia e nel Messico. Avventurieri, malfattori, gente screditata e spostata, uomini oberati di debiti e disonorati, vagabondi, disertori e soldatacci, tutti i nemici nati del lavoro, della subordinazione e della legge fanno lega per saltare insieme le barriere tarlate che trattengono ancora la folla pecorina, e, siccome non hanno scrupoli, essi uccidono in ogni incontro. Su questi fondamenti si stabilisce la loro autorità: a loro volta essi regnano, ciascuno nella sua regione, e il loro governo, bestiale quanto la loro natura, si compone di furti e di assassinii; non si può aspettare altro da barbari e da briganti. Ma giammai sono così pericolosi come in un grande Stato recentemente disciolto, in cui una rivoluzione repentina ha messo nelle loro mani il potere centrale; perché allora essi si credono gli eredi legittimi del governo scaduto, e, a questo titolo, imprendono a reggere la cosa pubblica. Ora, in tempo di anarchia, la volontà non viene dall’alto, ma dal basso, e i capi, per restare capi, sono costretti di seguire il cieco impulso della loro schiera. Gli è perciò che il personaggio importante e dominante, quello il cui pensiero prevale, il vero successore di Richelieu e di Luigi XIV, è qui il giacobino subalterno, il pilastro di club, il fabbricante di mozioni, l’agitatore della strada … o, più basso ancora, il primo venuto dei loro uomini, il tapedur marsigliese, il cannoniere del sobborgo, il facchino del mercato che ha bevuto e, fra due singhiozzi, elabora le sue concezioni politiche. Per unica informazione egli ha dei rumori di piazza che gli mostrano un traditore in ogni casa, e per unica istruzione, delle frasi di club che lo chiamano a condurre la grande macchina. Nel suo cervello ristretto, falsato e sconvolto dall’ammasso di nozioni sproporzionate che vi si versa, non si depone che un’idea semplice, appropriata alla grossolanità delle sue attitudini e de’ suoi istinti, ed è la voglia di uccidere i suoi nemici, che sono pure i nemici dello Stato, qualunque essi siano, dichiarati, dissimulati, presenti, futuri, probabili o persino possibili. Egli sposta la sua brutalità e il suo sgomento nella politica, ed ecco perché la sua usurpazione è tanto malefica. Semplice brigante, egli non avrebbe ucciso che per rubare, il che avrebbe limitato i suoi assassinii. Rappresentante dello Stato, egli intraprende il massacro in grande, ed ha dei mezzi per compierlo» (Ippolito Taine, Sul governo anarchico-rivoluzionario) . Nell’ultimo numero del nazionalista Gringoire si legge una pittoresca descrizione di un episodio dell’offensiva contro Malaga . Il corrispondente segue una sezione di mitragliatrici servite da marocchini, tra i quali sono dei veterani mehallahs che hanno combattuto nel Riff ed ora stanno sul fronte spagnolo da ben sei mesi. Vi è anche un giovane di Melilla che affronta temerariamente ogni mischia perché gli hanno promesso un forte premio col quale egli pensa, ritornato in patria, «di riscattarsi una moglie». Nell’episodio che il giornalista descrive, il giovane moro di Melilla si impadronisce difatti di un nido di mitragliatrici nemiche e fa prigioniero un milite rosso che portava nelle tasche 20.000 pesetas. Questo bottino solleva le gelosie dei compagni che vogliono averne parte e il capitano, chiamato a sentenziare, accetta il criterio di un vecchio mehalla il quale ha esclamato: Maometto stesso non ebbe mai più di quattro donne! Quattro donne a 2000 pesetas fanno 8000 pesetas, sentenzia sorridendo il capitano, ed altrettanto ne ottiene il giovane di Melilla, mentre il resto è diviso fra i membri della sezione. L’episodio di cui va lasciata la responsabilità al Gringoire, viene a tempo per dimostrare il carattere grottesco e ridicolo di certe impossibili speranze che la partecipazione dei marocchini alla campagna fa nascere in qualche cervello visionario del nazionalismo islamico. L’Univers (Bulletin Catholíque International) ci segnala infatti come la guerra spagnuola desti un interessamento non del tutto altruistico in certa stampa musulmana dei due continenti. L’interessamento veramente data dalla proclamazione della repubblica. La restaurazione della moschea di Cordova, l’istituzione con legge 27 gennaio 1932 delle «Escuelas de Estudios arabes» a Madrid e a Granada avevano attirata l’attenzione della stampa del Cairo, di Tunisi e del Al-Bilad di Bagdad. Ed ora non salta fuori addirittura un periodico di propaganda islamica in India, The Light, che già l’8 settembre sognava ritorni pazzeschi, attribuendo a mercenari sul tipo di quello ricordato dal Gringoire, una missione di cui non hanno né possono avere la minima coscienza? Il periodico ha poca importanza ed esigua diffusione, e la citazione, enfatica e magniloquente, non va ricordata che per i bibliofili, amatori di storici paradossi. Scrive dunque il The Light: «Chi avrebbe potuto pensare un mese fa che il grido di guerra Allah-o- Akbar (Dio Onnipossente) che era stato lanciato sullo scoglio di Gibilterra 12 secoli fa, il giorno in cui Tarik bruciò la sua flotta, potesse di nuovo risuonare su lo stesso suolo storico? e tuttavia è ben ciò che è avvenuto. 45.000 figli dell’Islam, dello stesso sangue moro, si aprono una via verso la capitale dell’Andalusia e incrociano la spada contro lo stesso nemico di una volta! Il suolo della Spagna è sacro per ogni musulmano. Alla polvere della Spagna si mescolano le ossa degli eroi maomettani che conquistarono per l’Islam un posto al sole. In questa polvere rimane seppellito il capitolo più glorioso della storia islamica, capitolo scritto col sangue dei Tarik, degli Abdurrahman, degli Hichman, degli Hakam e di tutto un esercito di nobili guerrieri dell’Islam. Ora il cuore del musulmano trasalisce quando sente che la spada dell’Islam è di nuovo tratta dal fodero per decidere le sorti della Spagna. È vero tuttavia che l’attuale comparsa dei mori sulla terra spagnola ha un carattere differente: essi non sono che gli alleati delle forze “ribelli”. E tuttavia chi potrà dire ciò che ci riserva l’avvenire? … Sotto l’Islam la Spagna potrà ritrovare la pace e la prosperità. Le forze della Provvidenza sono già evidentemente all’opera…». L’«impasse» nella quale si sono cacciati i baschi mettendosi dalla parte di Madrid si rivela in un articolo del 1° febbraio pubblicato nel giornale basco Euzko Deya di Bilbao il quale scrive: La guerra civile può finire in una maniera inattesa colla creazione di un terzo partito spagnolo nell’unione contro gli elementi stranieri che vorrebbero imporsi in Spagna. Vi sono in Spagna 17 milioni di persone che non attendono la salvezza né dal governo né dai suoi avversari. Bene inquadrate queste masse potrebbero dare alla penisola una figura nuova. Di due cose l’una: o vincerà Franco, o vincerà Largo Caballero. Se è Franco, addio libertà basche, e allora voi non avrete che il rincrescimento di aver combattuto contro di lui perdendo nello stesso momento la vostra cara patria; se è il partito rosso, addio religione, poiché bisognerebbe essere ingenui per immaginare che anarchici che non vogliono né Dio né padrone, vi sarebbero grati della vostra fedeltà alla causa governativa. In entrambi i casi ormai, conclude desolatamente il giornale, rivolgendosi ai baschi, voi siete perduti. Il cardinale Goma primate di Spagna ha pubblicato una lettera pastorale sul «senso cristiano e spagnolo della guerra». «Ogni creatura, egli dice, ha il diritto di entrare in guerra contro un’altra quando questa si metta in guerra contro Dio. La guerra è figlia dell’abuso fatto della libertà, poiché essa è figlia del peccato … Noi dobbiamo accettare che Dio possa inviare ad una nazione la prova della guerra per le prevaricazioni di cui essa fu il teatro e come stimolante in caso di decadenza dell’ordine morale … Il sangue di tanti martiri sarà il seme di una nuova Spagna cattolica e forte» . Gil Robles ha pubblicato una lettera nella quale dichiara di sospendere ogni attività politica della C.E.D.A. «L’Azione popolare – egli scrive – non è oggi che una milizia. Sul fronte di battaglia i nostri giovani eroici sono fieri di combattere sotto la disciplina militare e impazienti di vestire l’uniforme. Nelle retrovie uomini e donne non hanno altro desiderio che quello di servire la Spagna, senza cercare né onori né ricompense, sono tutti penetrati dalla convinzione che la nostra missione è quella di ausiliari dell’esercito, il quale ha iniziato il movimento … Chiedo alle milizie della gioventù di Azione popolare di rimanere ai loro posti e d’essere fieri dei servigi che rendono alla Spagna. Quando bisognava definire una dottrina, l’hanno servita nei conflitti politici, ora la servono versando il loro sangue per la vittoria degli stessi ideali. Essi la serviranno domani col loro sacrifizio, offrendo la loro esistenza, qualora l’unione sacra lo richieda. Chiedo loro di non vedere avversari in coloro che combattono al loro fianco contro il nemico comune. Ch’essi rinuncino, se è necessario, agli elogi, alla pubblicità e alle ricompense. Dio vede la purezza delle loro intenzioni e la patria conserverà il ricordo delle loro lotte». A questa lettera, che preannunzia la possibile scomparsa dell’Acción popular, si attribuisce grande importanza per l’avvenire politico della Spagna nazionale. Quest’anno la giornata sociale francese solita a tenersi tutti gli anni si svolse domenica 31 gennaio a Lilla, presieduta dal vescovo di Arras e con la presenza dei cattolici militanti delle diocesi vicine. Eugenio Dutoit , illustre presidente delle Settimane sociali, parlando sui problemi dell’ora presente disse fra altro: «Senza dubbio da cinquant’anni in qua centinaia e migliaia di persone si sono occupate di Carlo Marx e dei suoi commentatori. Lotta di classe, conquista del potere politico da parte del proletariato, socializzazione dei mezzi di produzione, tali furono i punti essenziali del nuovo vangelo. Ora quando sopravvenne il giugno 1936, più d’uno nelle file delle masse popolari avrà pensato che era venuta l’ora di applicare questo programma marxista suscitatore di tante speranze. E difatti si profilarono all’orizzonte dei movimenti di forza da cui non erano aliene speranze di una brusca rivoluzione. Ma ben presto il destino si pronunciò diversamente e la tribuna parlamentare fece risuonare dei vocaboli estranei alla logomachia marxista: convenzioni collettive, congedi pagati, settimana di 40 ore, arbitrato obbligatorio. In verità, che marxismo nuovo ed inatteso! Giacché la pietra angolare del nuovo regime è il contratto collettivo di lavoro, frutto di 50 anni di vita sindacale, tanto padronale che operaia. È la prima, la più essenziale e verosimilmente la più durevole delle misure legali prese dai dominatori dell’ora presente. Ora questa pratica è radicalmente incompatibile, non solamente collo spirito di lotta delle classi che è lo stesso fermento del marxismo, ma anche con lo spirito di ignoranza, di sfiducia reciproca delle classi, poiché essa impone la loro collaborazione». Queste parole e questi concetti estranei alla logomachia marxista sono invece famigliari ai discepoli della morale cristiana. E qui l’oratore conchiude invitando i cattolici a diffidare delle soluzioni negative ed a collaborare proponendo modificazioni e nuove misure efficaci. Un atteggiamento collaborazionista preconizzò anche il canonico Desgranges che tenne a Parigi nel Circolo del Lussemburgo una conferenza pubblica che è la tremila e unesima assemblea nella quale l’illustre oratore e deputato prende la parola. Per lui la disgrazia più funesta che pesa sugli ultimi 60 anni della vita pubblica francese «è la misconoscenza del loro dovere politico da parte dei circoli cosiddetti benpensanti». Questo spiega «la disastrosa carenza di cui noi abbiamo sofferto e di cui soffriamo crudelmente a dispetto degli sforzi individuali così mal compresi ed assecondati». «Due furono le ragioni che portarono a tale astensione: il vantaggio preso dai partiti di sinistra, iniziatisi all’attività civica da lungo tempo durante la loro opposizione alla monarchia e all’impero, mentre che i benpensanti abbandonavano al monarca la cura degli affari pubblici e limitavano le loro preoccupazioni ai doveri religiosi professionali e famigliari. La seconda ragione si trova nella impossibilità di un compromesso fra le diverse posizioni adottate dai benpensanti dopo la proclamazione della repubblica, perché gli uni mirano soprattutto e prima di ogni altra cosa a rovesciare il regime e gli altri invece cercano di migliorarle e purificarle». Ora per evitare questioni si finì col mettere da parte il grande comune divisore che era diventata la politica. Ci si limitò quindi a farne solo saltuariamente prendendo per il resto una posizione di «emigrati all’interno». La storia di questi 60 anni è piena di queste improvvisazioni. Sono mancati il metodo, la competenza, la tecnica dell’azione politica. Persisteremo noi, conclude con un angoscioso interrogativo mons. Desgranges, negli errori del passato? 