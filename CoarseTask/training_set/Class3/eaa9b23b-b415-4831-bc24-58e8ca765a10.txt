Il Temps ha pubblicato le conclusioni della sua lunghissima inchiesta intorno alle «leghe» e ai gruppi giovanili, che per qualche parte abbiamo altra volta citato . I due giornalisti, che l’hanno fatta, affermano di aver potuto constatare che la maggior parte delle leghe, cogliendo le idee ovunque le trovano, si ispirano spesso ad iniziative prese in paesi stranieri senza accorgersi che queste stesse derivano le loro idee da Maurras o da Sorel. In genere poi la tendenza a creare delle cellule e forme consimili e di usare una terminologia rivoluzionaria, per quanto attribuendo talvolta un senso diverso alle parole, indica l’influenza che ha esercitato in Francia come in tutto il resto del mondo la rivoluzione russa. Si è in diritto di chiedersi se queste dottrine rabberciate in fretta e in furia sotto la pressione degli avvenimenti e se la personalità di questi nuovi capi offrirebbero in caso di torbidi tutte le garanzie che esige la sicurezza del paese; perché la lodevole intransigenza dei capi non impedisce che una parte delle loro truppe, sotto il colpo delle delusioni, possa domani sbandarsi ed affidarsi ad altre guide che stanno attendendole al varco. Questo è senza dubbio un pericolo. Tuttavia, a parte un inevitabile psittacismo e una mitologia nebulosa, non si può negare che le leghe non rechino anche utili insegnamenti. «Abbiamo visto, dicono i due giornalisti, che da sinistra a destra, perfino fra nemici irreducibili esiste possibilità d’intesa su alcune ispirazioni comuni: rafforzamento del potere esecutivo, indipendenza della magistratura, epurazione dei costumi parlamentari e amministrativi, risanamento generale della pubblica moralità e organizzazione di una economia migliore». «Le leghe dispariranno certamente da per se stesse, almeno quelle che si proclamano nazionali e lealiste, il giorno che i francesi, meglio protetti da istituzioni più ferme e nello stesso tempo più agili, non avranno motivo di pensare, a torto o a ragione, che spetti a loro di agire in luogo del governo». Il direttore del Temps poi, commentando a sua volta i risultati dell’inchiesta, si esprime in un senso ancora più ottimista. Non c’è nulla di nuovo sotto il sole, e per dimostrarlo egli pubblica una dichiarazione del Bergson comparsa il 15 giugno 1912 nel Gaulois: «Sì, veramente, scriveva il filosofo, io credo ad una specie di rinascenza morale francese e ciò che mi colpisce di più, ciò che mi fa bene sperare di questa rinascenza, è che essa non è solamente una trasformazione di idee – di idee se ne cambiano molte – ma una vera trasformazione o piuttosto una vera creazione della volontà. Ora la volontà è l’espressione stessa del temperamento, di ciò vale a dire che è più difficile modificare… La crisi politica di quest’estate ha dimostrato che noi eravamo stanchi di zizzanie, che tutta la nostra gioventù, che tutte le nostre gioventù aspirano ad una magnifica unità nazionale… Come non rallegrarsi al vedere una gioventù più ardita, più audace, più cosciente delle sue responsabilità, più francese, in una parola, delle generazioni presenti?». «Queste parole, scrive il Temps, si possono applicare benissimo alla gioventù del 1935, la quale non è che l’ereditiera di quella di cui parlava Bergson nel 1912. Alla più si potrà ripetere che le manca una vita interiore, che questa gioventù di leghe e di gruppi è troppo cosciente delle responsabilità degli altri e le manca il senso dell’autocritica… Bisogna che questa gioventù prenda coscienza del valore della libertà, ma bisogna anche che i maggiori le accordino credito e amicizia… Bisogna starle dappresso per mostrarle che ella prende talvolta per realtà ciò che non è che un miraggio. Tuttavia appunto per questo bisogna amarla, perché essa rappresenta l’avvenire». Nell’assemblea generale dell’Unione nazionale degli Insegnanti francesi si sono dette delle parole saggie che hanno avuto nella stampa una grande eco, il che è un altro sintomo consolante del ritorno della Francia. «Noi abbiamo proclamato, disse Jacques Chevallier , decano della facoltà di lettere a Grenoble, il rispetto della legge che riconosce la coscienza: gli avvenimenti hanno provato che senza il rispetto della legge divina, superiore agli individui come alle società, né gli uni né le altre possono vivere… Noi non troviamo difficoltà ad osservare la neutralità che ci impone lo statuto della scuola pubblica, nelle materie che non sono di nostra competenza. Essa è perfettamente compatibile col rispetto di tutte le convinzioni sincere e rispettabili. Ed essa non ci inibisce, anzi ci comanda di andare fino in fondo la ragione, voglio dire al suo oggetto supremo, che ne è anche il principio e la fine. In presenza del bene e del dovere non si potrebbe essere neutri». La soluzione della crisi spagnola ha dato ragione alla tattica intransigente di Gil Robles. La destra spagnola ritorna al governo con forze tali da escludere di venir maggiorizzata in seno al gabinetto come avvenne nel caso della grazia ai condannati politici. Lo stesso Gil Robles entra nel governo ed assume il portafoglio della guerra , che oggidì è senza dubbio il più importante strumento di governo nell’agitata repubblica. Nella ripartizione dei seggi ministeriali questa volta si è tenuta una certa proporzione, benché numericamente i popolari non siano ancora favoriti. Essi contano alla camera 113 mandati in confronto dei 75 radicali e hanno tuttavia come questi cinque ministri . Ma quello che più importa e che pare accertato, e non potrebbe essere diversamente, è che la nuova coalizione si è costituita sopra un patto chiaro e ben definito di riforme agrarie e sociali, di modificazioni costituzionali e di un progetto elettorale le quali dovranno venir votate prima dello scioglimento delle Cortes. I cattolici hanno mandato al ministero del lavoro Federico Salmon , uomo molto colto di problemi sociali e alle comunicazioni il deputato di Valenza, Lucia , specialista in questioni industriali e commerciali, Aizpun al commercio e all’industria, uomo che ha già fatta magnifica prova e Casanueva alla giustizia, deputato di Salamanca, notaio a Madrid. I deputati del gruppo agrario sono rappresentati nel nuovo gabinetto da quel Royo Vilanova del quale abbiamo ricordato altra volta la forte campagna contro il separatismo catalano . Di questa circostanza si sono subito impadroniti i giornali dell’opposizione per aizzare i catalani contro il ministero ed è per questo che Lerroux si è affrettato a dichiarare che tutti i componenti del gabinetto si erano impegnati a rispettare l’attuale «modus vivendi» nella Catalogna. Il governo teoreticamente dovrebbe rappresentare 228 deputati sui 450 che compongono la Camera, ma le molte astensioni che si ebbero nel primo voto di fiducia indicano che l’esperimentato parlamentare il quale dirige il suo quarto gabinetto, dovrà ora concentrare tutti i suoi sforzi sui radicali perché la sfaldatura verso sinistra non diventi troppo forte. Comunque bisogna rallegrarsi che le forze conservatrici e moderate abbiano ottenuto il sopravvento e siano ora in grado di cancellare dalla Costituzione le impronte settarie di chi la volle strumento di laicizzazione e di passione anticlericale. La storia delle persecuzioni messicane è stata scritta molte volte, ma si troverà tuttavia interessante l’eloquente sintesi che ne fa un giovane messicano, che firma Pedro de Urdinalos, nell’ultimo numero della Vie Intellectuelle. Le ostilità antireligiose cominciano colla Costituzione del 1917 promossa ed elaborata da Venustiano Carranza che nel 1914 aveva conquistato il governo dopo una sanguinosa guerra civile. Questa legge fondamentale decreta all’articolo 30 che nessuna corporazione religiosa e nessun ministro di culto potranno fondare o dirigere scuole elementari; l’articolo 50 proibisce gli ordini religiosi; l’articolo 27 confisca per lo Stato tutti i beni della Chiesa, compresi le chiese e i conventi, ed esclude il clero da qualsiasi contatto con le opere di beneficenza; l’articolo 130 nega alla Chiesa qualunque personalità, dichiara il matrimonio dipendente soltanto dallo Stato, stabilisce che gli Stati federali possano fissare per legge il numero dei sacerdoti, esclude all’esercizio del ministero tutti gli stranieri e stabilisce che il vescovo non può revocare il curato o il cappellano senza avvertire l’autorità municipale. Decreta infine che non sono tollerati i partiti politici, «il cui titolo contenga una parola o un’indicazione qualsiasi che lo leghi ad una fede religiosa»; si prevede che i sacerdoti non abbiano diritto di ereditare per testamento e che i processi per infrazione non potranno essere giudicati dai giurì popolari. Appena votata, le proteste e l’indignazione furon tali, che lo stesso Carranza riconobbe di essere andato troppo avanti e che la legge non era applicabile. Ma egli morì assassinato nel 1920. Obregon che gli successe, parve ai zelanti troppo tollerante, cosicché nel 1925 andò al potere il capo dei radicali, Calles , che fece il noto tentativo di creare una chiesa nazionale con alla testa un sacerdote apostata, ricredutosi poi in fin di vita. Dal 1926 al 1929 si svolge una persecuzione sanguinosa. Calles espulse tutti i preti stranieri, chiuse le scuole e i conventi e si mise sul serio ad applicare la Costituzione del 1917. Si ricorderà allora la gloriosa resistenza dei vescovi che sospesero il culto pubblico in tutte le chiese e promossero delle petizioni al congresso che raggiunsero più di due milioni di firme. Un comitato di cattolici proclamò poi la resistenza passiva, cioè il rifiuto di pagare le imposte. In risposta Calles inasprì ancora le misure di persecuzione provocando la costituzione dei «soldati di Cristo» e di altri gruppi di combattenti che in parecchi Stati ricorsero alle armi e tennero in scacco per lungo tempo le truppe federali. Le prigioni erano piene di cattolici che venivano maltrattati, mutilati e persino assassinati. Il sangue dei martiri bagnò tutto il suolo del Messico. Il regime del terrore ebbe una tregua, quando nel 1929 gli arcivescovi Pasquale Diaz e Leopoldo Ruiz invitati dal governo, esercitarono l’arbitrato per superare la guerra civile. Il nuovo presidente Portes Gill offrì delle garanzie e gl’insorti si arresero. Un gran numero di loro però fu poi assassinato. Il 10 dicembre del 1929 prese possesso del governo l’ingegnere Pasquale Ortis Rubio , il quale non fu un persecutore sistematico, ma si lasciò spesso strappare delle misure odiose dal Partito Nazionale Rivoluzionario fondato e diretto da Calles. Quando si celebrarono le splendide feste per il quarto centenario di Guadalupa, i deputati furiosi per queste straordinarie manifestazioni, decisero nel 1932 di riprendere l’attacco contro la Chiesa cattolica. Gli stati di Vera Cruz e Tabasco, che non avevano mai sospesa la persecuzione dopo il 1926, divennero ora il modello per tutti gli altri Stati federali. In tutti s’introdusse a mano a mano una «regolamentazione del culto» che include sempre la limitazione del numero dei sacerdoti; sette stati esclusero anzi qualsiasi esercizio del ministero. Alle proteste del papa, si rispose coll’esportare nel Texas per aereoplano il delegato apostolico, l’arcivescovo Ruiz. Ora si sta progettando una legge per espellere da tutto il territorio federale i vescovi e i sacerdoti. Nello stesso tempo i cattolici sono esasperati per la campagna d’immoralità che sotto il pretesto di educazione sessuale si fa ufficialmente nelle scuole del Messico. Il giornale Excelcior della città del Messico scrive a proposito del manuale dell’educazione sessuale propagato dall’ex ministro Bassol «arrossirebbe perfino il nastro della macchina da scrivere se si volessero riprodurre gl’insegnamenti osceni di questo manuale destinato a destare precocemente nei fanciulli gli istinti peggiori». Piena libertà inoltre è data alla propaganda atea del sindacalismo bolscevico che in un congresso del 18 settembre proclamava che «non vi saranno più idoli, sia che si chiamino padri di famiglia o persone rispettabili, o maestri, o Dio». Tutto ciò avviene in un paese ove, in base all’anagrafe ufficiale del 1930, su 16.500.000 abitanti si dichiararono cattolici 16.130.000, protestanti 130.000, religioni diverse 70.000 e senza religione 170.000. Come mai i rappresentanti di quest’infima minoranza hanno potuto imporre un giogo così odioso al 98% dei cattolici? È una questione che merita tutta la nostra considerazione; benché oggi importi sovrattutto di far risuonare nel mondo troppo spesso ignaro e indifferente la voce della protesta e dell’indignazione più umana contro i concultatori di ogni fede e di ogni libertà. 