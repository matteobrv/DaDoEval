Scriviamo alla vigilia della battaglia elettorale spagnola e notizie d’ogni parte sembrano confermare che il partito agrario popolare, capitanato da Gil Robles, è riuscito a concentrare intorno a sé tutti i moderati e tutte le forze conservatrici, tanto repubblicane che monarchiche, per opporle al blocco delle sinistre. Negli ultimi giorni anzi si è annunziata, benché poi smentita, la conclusione di un patto di alleanza fra le destre e il gruppo centrista dei candidati governativi, presieduto dall’attuale presidente del consiglio Portela Valladores . In tal modo il tentativo di dipingere il blocco delle destre come uno sforzo supremo per la restaurazione monarchica è miseramente fallito ed è stata invece imposta agli elettori spagnoli l’alternativa formulata fin da principio da Gil Robles: conservazione o rivoluzione. Mentre pareva un mese fa che i sinistri riuscissero a galvanizzare una forte corrente in difesa della «Repubblica», durante la campagna elettorale è sembrato invece sempre più manifesto che la vera questione era di impedire l’avvento al potere dei socialisti e dei loro alleati. Senza dubbio le differenze politiche nel blocco conservativo sono molteplici e assai forti, dai repubblicani dichiarati di Michele Maura ai monarchici di Calvo Sotelo , dai liberal-radicali dell’ex partito Lerroux ai tradizionalisti; ma altrettanto si può dire del blocco delle sinistre, delle quali i borghesi, nonostante i comuni vincoli massonici, non possono accettare il programma agrario-socialista né affidarsi alle direttive rivoluzionarie di Largo Caballero. Il cemento però che unisce le destre e il centro è fatto di spirito di conservazione e di orgoglio nazionale, di senso dell’ordine e di riconoscimento delle forze spirituali e infine tutti sono uniti nel comune orrore contro un ritorno delle spietate insurrezioni che hanno periodicamente insanguinato la Spagna. I socialisti estremi hanno apertamente proclamato che se vincesse Gil Robles, il giorno dopo si farebbero le barricate. Ma questa volta la minaccia terrorista ha avuto l’effetto contrario: il proposito di finirla una volta per sempre col cronico disordine ha riaffermato il blocco di tutte le forze dell’ordine. Caratteristico è al riguardo che i sindacalisti, cioè i membri dei sindacati unici, particolarmente forti nella Catalogna, proclamano l’astensione dalle elezioni, dichiarandosi però pronti di intervenire in piazza, qualora i socialisti dopo la sconfitta ricorressero ad atti insurrezionali. Il partito che sta all’avanguardia nella lotta e nella propaganda è quello della Acción Popular . Migliaia di giovani propagandisti hanno organizzato dei comizii e migliaia di signorine e di donne si sono dedicate alla diffusione di manifesti e alla propaganda stampata. Le tipografie di Madrid, di Valenza e di Barcellona non bastano per eseguire il lavoro degli stampati e per i manifesti; si dovette ricorrere a Santander, Saragozza e Siviglia. Sulle cantonate sono comparsi grandi manifesti a colori. Uno riguarda l’amnistia e porta le parole pronunciate da Gil Robles a Toledo: amnistia per gli operai onesti ingannati che espiano i loro errori in carcere, sì; ma per i capi politici e sfruttatori del proletariato, no. In un altro cartello a colori intitolato «Asturie» si vede la cattedrale di Oviedo saltare in aria per effetto della dinamite; un altro simbolizza i progetti di Gil Robles al ministero della guerra per organizzare l’aviazione spagnola; in un altro si vede il marxismo che riduce gli individui a schiavi dello Stato e l’Azione Popolare che favorisce invece i piccoli proprietari. Da tutti questi e molti altri manifesti si eleva con sempre più frequente insistenza il grido: «votad a España!». Nelle città maggiori i cinematografi proiettano dei piccoli proclami in senso nazionale ed è caratteristico che essi sollevano molti applausi e pochi contrasti. Una grande fabbrica catalana ha costruito varie centinaia di migliaia di palloncini per essere lanciati in tutte le città spagnole. L’eroe del giorno è Gil Robles, il quale preconizza da un comizio all’altro una grande vittoria e per il marzo la costituzione di un governo forte fondato su una coalizione e sopratutto sulla C.E.D.A. Da quest’ordine di marcia, si può questa volta sperare che i cattolici, divisi come è noto da differenze politiche e da diversa valutazione del regime repubblicano, potranno unire i loro sforzi per la formazione di un governo capace di far riuscire la riforma costituzionale e trionfare la libertà religiosa. Il cardinale arcivescovo di Toledo , ritornando da Roma, ha indirizzato in data 24 gennaio una lettera ai fedeli nella quale egli accenna ai doveri dei cattolici nella presente campagna elettorale. «Pur potendo – egli dice – come cittadino e come vescovo, intervenire, portando la luce dei principi cristiani sul campo sociale e politico, ove tanti e contrastanti interessi si agitano, non lo riteniamo prudente, data la ipertensione del momento. Solo desideriamo giustificare l’esortazione che segue indicando l’intima connessione esistente tra le cose della Chiesa e quelle della civitas, unite, per la loro stessa natura da principi di ordine morale, che entrano in pieno nel campo del magistero della Chiesa. Religione e patria sono solidali, come lo sono i due amori. Nel fondo dell’amor di patria, se è sincero e totale, vi è sempre l’amore alla religione della patria medesima, perché la religione è l’origine più intima ed efficace dell’amor di patria. In nome di tale amore per la religione e per la patria, noi vi rivolgiamo queste parole di luce e di pace in queste ore di agitazione politica. Nella vostra condotta politica non dimenticate, né ora né mai, che il vostro primo dovere è quello di salvaguardare i diritti di Dio nella società. La Chiesa non ha nulla da opporre alla diversità dei partitti politici, che cercano il maggior bene della patria. Il cittadino quindi è libero di dar il suo nome a qualunque partito politico, il cui programma non sia contrario alle dottrine della Chiesa sulla società e la religione. Ma questa libertà non è assoluta; ha un limite: i diritti di Dio e gli interessi della religione, che per loro natura stanno al di fuori e al disopra di ogni politica. Contraria contrariis curantur: ad un tentativo o una campagna pubblica di irreligione si deve opporre lo sforzo contrario dei difensori della religione. Se lo strumento dell’irreligione è il voto o una coalizione di partiti politici professanti il laicismo o un governo laico, non si può fare a meno, in regime democratico, che contrapporvi la somma dei voti e dei partiti di affermazione religiosa, andando alla conquista del potere per la tutela degli interessi di ordine religioso». «Elocuentissima, fervorosa, hondamente española», questa pastorale, dice il Debate, richiama tutti i cattolici al «postulado primordial» della difesa religiosa. Quando L’Illustrazione Vaticana sarà in mano ai lettori, la battaglia sarà decisa; perché si combatte in un solo urto per la maggioranza e la minoranza. È noto che il sistema, votato dalla Costituente, stabilisce l’attribuzione dell’80 per cento dei mandati alla lista della maggioranza relativa; è per questo che le previsioni sono difficili, tanto da permettere a Robles e ad Azaña oroscopi perfettamente contraddittori. «Un popolo cattolico senza stampa» è intitolato un articolo pubblicato dalla Reichspost sulle condizioni del giornalismo cattolico in Germania . Esso ricorda che nell’aprile del 1935 il presidente della camera della stampa (Reichspressekammer), signor Ammann , decretava in una sua ordinanza che in via di principio non vi potesse essere in Germania nessun quotidiano confessionale e che dopo un breve periodo di transizione nessuna persona giuridica (consorzio, società per azioni, società a garanzia limitata) potesse fungere da editore di giornali. Questa seconda disposizione era destinata sopratutto a colpire i giornali cattolici, pubblicati per lo più da consorzi o società per azioni su base popolare, forma prescelta per renderli indipendenti dal grosso capitale o dai capricci di unici o pochi proprietari. L’impossibilità di trovare un singolo editore bene accetto alla Reichspressekammer costrinse a cessar le pubblicazioni gran parte dei quotidiani specialmente nella Germania meridionale. Non bastando in certi casi tali disposizioni, il nazional-socialismo ha organizzato direttamente la sua conquista nel campo finanziario. Ricorrendo alla mediazione della società editoriale Phoenix, che dopo la confisca del Vorwärts appartiene allo Stato prussiano, si vanno comprando ad una ad una le quote dei principali giornali cattolici, in modo che i lettori in principio nemmeno si accorgono del trapasso. Così per la Tremonia in Dortmund, il Volksfreund in Aachen, la Volkszeitung in Koblenz, il Journal in Mainz, l’Anzeiger in Münster e altri. Fra poco, in forza di tali procedimenti, i cattolici tedeschi che avevano ancora l’anno scorso 80 quotidiani, saranno ridotti alle Kirchenzeitungen e ai bollettini settimanali. Ma è ben noto che anche questi, benché siano ufficialmente ammessi a costituire una apposita sezione della Camera della stampa, non godono nemmeno quel minimo di libertà di stampa necessario a diffondere le pastorali dei vescovi e difenderne le direttive. Caratteristica per la situazione della stampa periodica in Germania è la circostanza che il governo ha negato finora il permesso ai cattolici di partecipare alla esposizione mondiale della stampa in Vaticano. La Vie Catholique ci fa notare che in occasione della morte del Re si sono avute in Inghilterra parecchie manifestazioni ufficiali in aperto contrasto con la direttiva laicista che domina ancora in molti altri paesi. La radio britannica annunciava che «qualche minuto prima di mezzanotte il Re era entrato nella sua eternità»; poi il nuovo regno veniva proclamato dai Lords colle parole: «Dato che a Dio onnipotente piacque di richiamare a Lui il nostro sovrano, noi proclamiamo Edoardo VIII , per la grazia di Dio Re di Gran Bretagna, ecc.». Dopo i funerali di Re Giorgio, la Regina Mary invoca pubblicamente «l’aiuto di Dio per poter continuare a rendere ai popoli gli stessi servizi che durante 44 anni di vita coniugale ci siamo – come ella dice – sforzati di rendere insieme a questo grande paese»; essa chiede ai cittadini un posto nelle loro preghiere e termina con le parole: che Dio vi benedica. La Aucam (Association Universitaire pour l’aide aux Missions), associazione, come è noto, creata per la propaganda in favore delle missioni, ha dedicato a Lovanio un corso di conferenze ai problemi sollevati dal conflitto italo-etiopico. Padre Creusen S. J. vi espose la dottrina cattolica sulla legittimità della guerra; il Padre Charles, professore di missiologia a Lovanio, fece una sintesi di storia coloniale per i differenti paesi e il Padre Arnou , professore di economia politica a Lilla, si sforzò di dimostrare che la colonizzazione intrapresa per il servizio degli indigeni e il bene comune, può trovare attuazione nella collaborazione internazionale. Le tre conferenze sono pubblicate nella Revue de l’Aucam e lumeggiano i dati morali del problema senza toccare i contrasti politici. Il giurista Charles de Vischer dell’università di Lovanio ha pubblicato nel Bulletin de l’Union Belge pour la Société des Nations, uno studio molto notato sul conflitto italo-etiopico. Benché egli sostenga che la Società delle Nazioni dovette risolversi ad agire, a scanso di determinare la rovina definitiva del sistema che essa rappresenta, e benché non trovi giustificabile l’aggressione col bisogno dell’espansione, egli rileva però con perfetta oggettività la legittimità delle proteste italiane contro l’ordine economico e politico del dopoguerra e riconosce che il regolamento della pace ha lasciato l’Italia profondamente delusa nelle sue aspirazioni nazionali. Egli si oppone anche ad una applicazione troppo formalista del patto di Ginevra. «La debolezza dello spirito giurista nel senso cattivo della parola – egli scrive – è di giudicare tutto con riferimento ad un ordine legale stabilito; di chiudere gli occhi sugli antagonismi naturali generati dalla stessa vita dei popoli e che gradualmente lavorano a modificare quest’ordine e di non far nessun posto a quei conflitti latenti, a quegli stati di tensione politica che sono tanto più temibili per la pace del mondo, in quanto nello stato presente della nostra legalità non possono venir formulati in termini di diritto. È in tale senso che si è potuto talvolta denunciare le juridisme de Genève». 