Durante la discussione sull’attentato contro l’on. Blum , il Presidente del Consiglio Sarraut ha impressionato in modo particolare l’assemblea dando lettura di un violento documento dell’Action Française, che minacciava di morte 140 parlamentari, i quali avevano firmato una petizione alla Società delle Nazioni. Dopo aver biasimato con aspre parole questo linguaggio definendolo criminoso, Sarraut si disse stupefatto «al pensiero della permanenza, della costanza, della continuità di questa provocazione al delitto e all’assassinio, un’impunità che induce a chiedersi se debbasi più mettere in causa l’impotenza delle leggi o la compiacenza di certi governi». A questo punto, in mezzo agli applausi della sinistra e alle interruzioni della destra, si vide il deputato sacerdote Desgranges levarsi dal suo banco per pronunciare queste parole: «Signor presidente del Consiglio, permettetemi di ricordarvi che esiste una autorità la quale non è mai stata compiacente, che anzi ha biasimato, condannato e colpito con le sanzioni spirituali, che stanno a sua disposizione, questa mostruosa morale pagana: è la Chiesa cattolica». (Il verbale della Camera registra applausi al centro, alla sinistra e alla estrema sinistra!). Il presidente del Consiglio: «Perfettamente. E il libero pensatore che io sono, signor abate, fa tanto più eco alle vostre parole che, per quanta sia la forza della sua fede razionalista, egli non ha mai, per impiegare una magnifica espressione di Jaurès , messe in derisione le grandi aspirazioni idealiste dell’uomo». «Posso rispondere anche all’on. Nast – continua il Premier – che siamo d’accordo anche quando egli evoca i giorni in cui io parlai con la tenerezza e con la nostalgia che resta sempre nel cuore di coloro che sono vissuti attorno alle grandi tradizioni francesi, di Colui che io chiamai il sublime e doloroso pellegrino della Giudea! (vivi applausi su un gran numero di banchi). Egli predicava l’amore e la fraternità fra gli uomini. Egli non insegnava loro ad ammazzarsi». (Grandi applausi all’estrema sinistra e su diversi banchi del centro). E l’appassionato discorso del ministro continua, rivolgendosi a giustificare il governo d’aver permesso il corteo di protesta delle sinistre. Sarraut ammette le bandiere rosse, ma afferma che c’erano anche 400-500 gagliardetti tricolori. «Si è cantata, è vero, l’Internazionale, ma si è cantata anche la Marsigliese…». E qui cogliamo due altre interruzioni caratteristiche. Un deputato di destra: «l’Internazionale eccita all’assassinio». Voci numerose all’estrama sinistra: «E la Marsigliese?». Lasciamo ai lettori le considerazioni che quest’episodio parlamentare suggerisce. Cristo, bandito dal laicismo ufficiale e di rado nominato dagli stessi suoi fedeli in un ambiente, in cui si teme di esporre il suo santo nome al dileggio dei rinnegatori, viene evocato come per un impulso irresistibile, quando lo scoppio delle ire di parte e la torva minaccia dell’odio rendono gli uomini consapevoli della loro impotenza o della loro complicità. Uno degli antesignani del socialismo francese, l’on. Compère-Morel , annuncia di ritirarsi dalla vita parlamentare e pubblica nei giornali un suo testamento politico. Merita che ne traduciamo alcuni rilievi: «L’esperienza della cosa pubblica, acquistata da più di quarantacinque anni di vita politica e una lunga e salutare pratica degli uomini di ogni condizione, mi hanno indotto a pensare che non è con la violenza e con la brutalità che le democrazie forgeranno il loro destino, ma educandosi, estendendo la sfera delle loro conoscenze, aumentando il loro sapere ed avendo maggiormente coscienza delle possibilità di sviluppo morale e materiale che l’avvenire è suscettibile di riservare loro in una umanità rigenerata. La guerra civile, che essa sia voluta, preparata e scatenata dai reazionari o dai rivoluzionari; la dittatura, che sia di destra o di sinistra; il terrore che sia rosso o bianco, non possono essere, per i popoli, che generatori di miseria, di servitù e di barbarie». Dopo questo caratteristico riconoscimento del metodo evoluzionista e progressista, il Compère-Morel insiste con proposte ragionevoli sulla necessità di riformare ed aggiornare il sistema parlamentare francese e dà infine una definizione del tutto nuova del socialismo, com’egli lo augura nell’evoluzione avvenire. «In Francia – egli scrive – il socialismo, la cui realizzazione s’impone ogni giorno più in virtù dei progressi della scienza e della concentrazione dei mezzi di produzione, di scambio, di trasporto, e di credito, non potrà vincere e resistere alla prova del tempo che se egli tiene conto delle contingenze nazionali; s’adatta al carattere della nostra razza; utilizza le robuste qualità dei nostri contadini, resta pienamente attaccato ai grandi ricordi e alle vecchie tradizioni della nostra storia e se egli lascia giocare l’inevitabile legge dell’ineguaglianza che la diversità delle attitudini e delle facoltà umane gli impongono fatalmente. Inoltre, bisogna ancora che l’ordine,la discplina, la riconoscenza leale delle superiorità morali e intellettuali, il rispetto dei capi, la volontà nel lavoro e un sentimento acutissimo del dovere presiedano ai destini della società nuova. Se il socialismo – dando ragione alle legittime apprensioni di quelli che temono vederlo far tabula rasa dei valori personali e delle iniziative individuali, che non hanno mai cessato di essere gli agenti attivi del progresso – non dovesse essere che la generalizzazione di uno statismo inconsiderato, dove il funzionarismo irresponsabile furoreggiasse senza ritegno, in ogni ramo dell’attività nazionale, il suo fallimento sarebbe sicuro». Peccato che la saggezza arrivi così tardi e che i capi socialisti attendano il loro ritiro per proclamare certe verità fondamentali. Il buon senso dunque finisce per prevalere, il linguaggio dell’esperienza è irresistibile: ma è la demagogia da loro evocata che li fa servi e li rende ciechi, fino a tanto che rimangono nell’arena politica. In una recente intervista François Mauriac ha formulato così le «sue ragioni di sperare» nell’avvenire cattolico della Francia. «Il cattolicismo, che aveva perduto il mondo operaio, sta ora rimettendovi profonde radici. Penso a certi posti ove centinaia di giovani operai si comunicano ogni domenica. Nell’ambiente più anticlericale di Francia, fra gli istitutori, esiste una minoranza che si dà tutta con passione al cristianesimo. È evidente che questa è una immensa speranza per noi. Un’altra grande forza: noi abbiamo un clero ammirevole. Tutta la mia esperienza lo prova. Evidentemente si potranno citare contro di esso tutti gli esempi che si vorranno, ma io conosco parecchi giovani sacerdoti che sono veramente dei santi nel pieno senso della parola. Quanto essi sono più rispettati di una volta nei centri più rossi! Io mi ricordo i crà … crà, quando avevo vent’anni … Questo cambiamento è dovuto al fatto che in molti luoghi essi si sono messi al servizio del popolo. Quello che bisogna cercare è che le associazioni giovanili si ritrovino. Un giornale mi aveva chiesto un voto per il primo gennaio; io dissi: “Che i giovani prendano coscienza di ciò che hanno di comune”». Dalla Germania notizie sempre più gravi. Il periodico ultranazionalista del conte Reventlow , la Reichswart, annunzia che il ministro dell’Interno del Reich ha acconsentito a che, nei registri anagrafici, documenti, passaporti, ecc., in corrispondenza della domanda «religione», fra i dati relativi ad una persona, sia scritto, quando è il caso e quando l’interessato lo desidera, la qualifica «deutschglaubig» ossia «credente nel germanesimo», come si scriverebbe cattolico, protestante, ecc. Con tale assenso governativo si dà prova di riconoscere il movimento religioso del cristianesimo tedesco come religione equiparata a tutte le altre. La notizia è di un’importanza eccezionale. Si tratterebbe di applicare la Costituzione di Weimar in modo che nella legislazione matrimoniale, scolastica, e politico-religiosa, venga praticamente riconosciuta una terza «confessione cristiana», la quale è invece proprio quella religione neopagana, a carattere razzista, contro cui hanno tuonato i luterani credenti e i vescovi cattolici, specie il celebre card. Faulhaber . Mentre ciò avviene, proprio questo cardinale è oggetto d’insultanti attacchi da parte del Völkischer Beobachter e sul Reno si arrestano in massa assistenti ecclesiastici e dirigenti dell’azione cattolica giovanile. Qual meraviglia che la violenza di codesto regime provochi l’apprensione di tutti i paesi civili! Bisogna leggere un recente discorso del Frauenfeld , già capo del nazionalsocialismo in Austria, per rimanere atterriti dello spirito che lo muove e delle minacce ch’esso contiene. Noi dobbiamo sapere, ha dichiarato in un’assemblea tenuta a Berlino il Frauenfeld, se noi vogliamo essere il martello o l’incudine. Ci sono delle cose molto importanti sulle quali non possiamo dire nulla né scrivere nulla. Ma queste cose esistono ugualmente e noi dobbiamo ricordarci la celebre formula: «Pensarci sempre, parlarne mai». «Si può togliere tutto ad un popolo. Si può togliergli la sua potenza e le sue materie prime, ma se egli conserva la sua forza interna, egli potrà tutto riconquistare, presto o tardi. Il diritto è meglio difeso con la punta della spada che con mucchi di documenti. Se noi diventiamo la spada di Adolfo Hitler, verrà il giorno in cui, dal Mar Baltico al Mare Adriatico, nei territori ove migliaia di tedeschi vivono in una prigione, le madri non aspetteranno più disperate alla porta della cella dei loro figli. Il muro che loro nasconde l’avvenire crollerà e il magnifico III Reich apparirà davanti a loro. Fuori delle frontiere del Reich, milioni di tedeschi non possono compiere, con le loro proprie forze, la missione che il destino ha loro affidato. È perciò che i tedeschi devono pensare a loro e ad aiutarli. Il giorno del rendiconto si leverà allora e noi applicheremo il vecchio principio: “Il sangue sparso reclama sangue, occhio per occhio, dente per dente”». E più avanti, nel discorso, ecco quest’altre perle: «Bisogna liberare i nostri cervelli dall’odore dell’incenso. Non si deve giudicare il cristianesimo secondo i Papi del Rinascimento, né secondo i frodatori di divise…». «… Dio ha commesso un errore, quello di non aver annegato tutti gli ebrei nel Mar Rosso. Per questo oggi tocca a noi di regolare la questione razziale». Il risultato delle elezioni spagnole ha sorpreso tanto i vinti che i vincitori. Anche i corrispondenti della maggior parte dei giornali europei avevano previsto la vittoria della coalizione delle destre. Oggi ancora non si è d’accordo sulle ragioni che all’ultimo momento spostarono la maggioranza del corpo elettorale. Il fatto è che la statistica dimostra come il blocco delle sinistre abbia raccolto gran parte dell’eredità del partito radicale. Sembra inoltre che nelle ultime ore della giornata elettorale i sindacalisti, che non avevano mai votato, abbiano ricevuto la parola d’ordine di accorrere alle urne. Pare che la ragione risieda nell’amnistia promessa dai sinistri a migliaia di detenuti politici e sociali arrestati due anni fa in seguito all’insurrezione delle Asturie. Lo stesso Gil Robles ammette in un’intervista che le ragioni sentimentali connesse alla liberazione dei prigionieri ebbero nella vittoria un grande influsso. Per il contrario i borghesi, ingannati dalla calma della campagna elettorale, credettero che la vittoria antirivoluzionaria fosse certa e non si curarono di esercitare il loro diritto di voto. I repubblicani invece della sinistra, dimenticando che il blocco di destra comprendeva anche i repubblicani conservatori, vogliono dare alle elezioni un significato discriminante in favore del regime, quasi che esso fosse stato in giuoco o in pericolo; ed è certo che la loro campagna si appuntò specialmente contro il fatto che nel blocco di destra avevano la loro parte anche i monarchici delle due osservanze. Comunque, il nuovo governo di Azaña è già preoccupato dei fermenti rivoluzionari che affiorano dappertutto e dei conflitti che la ricostituzione delle antiche cariche municipali crea e inasprisce in tutte le parti della Spagna. Il timore del peggio pare inspiri le espressioni tanto del nuovo governo quanto dell’opposizione. Così mentre Azaña mette in rilievo le tendenze liberali o conciliative del suo gabinetto, Gil Robles dichiara che la C.E.D.A. non farà un’opposizione sistematica, ma giudicherà oggettivamente le proposte governative. Molto notata fu la moderazione dei cattolici, che nella deputazione permanente delle Cortes accolsero le proposte governative per l’amnistia, nonostante le gravi obbiezioni che essa provocava. D’altro canto gli ultimi calcoli comunicati dal Debate assegnerebbero ai partiti del blocco di destra 200.000 voti di più che al blocco rivoluzionario dei sinistri. Questi ultimi infatti avrebbero avuto 4.357.000 voti, mentre il blocco di destra ne conterebbe 4.561.000. Ma abbiamo già detto nell’ultimo numero che in Spagna vige un sistema maggioritario con premio, nel senso che al partito che raggiunge la maggioranza assoluta si attribuiscono quattro quinti dei mandati . Il sistema ha questa volta favorito la coalizione delle sinistre presentatasi più compatta, mentre accanto al blocco delle destre 340.000 voti si dispersero nel centro e qualche altro centinaio nei partiti locali. I popolari della C.E.D.A. escono rinforzati da queste elezioni, ma essendo fallito il tentativo di creare una maggioranza per la riforma della Costituzione, non si vede come la nuova Camera potrà rimediare alle malefatte della Costituente, e c’è da temere che essa abbia una vita ancora più stentata e più agitata della precedente. Ove va il comunismo? La discussione sul patto franco-sovietico ha rinnovato nella stampa e sulla tribuna parlamentare tutti gli argomenti contro il comunismo, concepito come minaccia dell’ordine e della pace nel mondo. Le argomentazioni degli avversari dei Sovieti si fondano su documenti inconfutabili i quali provano che la propaganda comunista rappresenta sempre un gravissimo pericolo per la civiltà cristiana. Riconoscendo questo e ben guardandoci dal favorire comunque l’acclimatizzazione in Europa del regime iniquo ed oppressivo dei Sovieti, conviene tuttavia chiederci se il mutato atteggiamento dei comunisti francesi sia proprio soltanto opportunismo tattico e non implichi anche una certa evoluzione, benché ancora remota, verso possibilità di rinsavimento. Quando vediamo per esempio il signor Thorez nel congresso di Lione preoccuparsi del «fenomeno inquietante» della denatalità, proclamando che se esso continuasse la Francia andrebbe verso la catastrofe e dichiarando che i comunisti «non vogliono lasciar diminuire o indebolire il popolo francese», quando lo vediamo dopo queste considerazioni svolgere delle proposte di politica sociale per la protezione dell’infanzia, per il problema edilizio, per la organizzazione sociale dello sport, noi siamo tentati quand-même di ricordare che Dio fece sanabili le nazioni e che l’esperienza sociale rimane più forte di qualsiasi dottrina. Romain-Rolland , fedele gregario del partito comunista, si dichiara contrario al pacifismo integrale nel senso della non resistenza all’aggressione e si vuole annoverato fra i «patrioti intelligenti che amano la Francia». Che cos’è questo per chi conosce la propaganda gandista che fece fino a ieri Romain-Rolland, se non un piegarsi alle lezioni dell’esperienza? Il fatto è che i partiti comunisti i quali per ragioni tattiche, cioè per sostenere il loro Stato in Russia, prendono degli atteggiamenti più o meno di difesa nazionale o di conservazione sociale, sono così a poco a poco indotti a rivedere le loro posizioni di propaganda e le loro pregudiziali dottrinarie. Tale sia almeno il nostro augurio. 