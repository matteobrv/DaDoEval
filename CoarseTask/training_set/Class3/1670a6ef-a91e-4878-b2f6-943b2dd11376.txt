La religione tedesca Nell’aula magna dell’università di Berlino tenne in novembre una conferenza il professore Bergmann di Lipsia sul tema Fede nordico-germanica o Cristianesimo. La conferenza era indetta dal «Movimento della fede tedesca» (Deutsche Glaubensbewegung) , al quale in questi ultimi tempi hanno aderito: la «Federazione della fede tedesca», la «Comunità nordico-religiosa», la lega «Aquila e Falco» e infine la «Federazione delle comunità libero-religiose». Secondo «l’Agenzia evangelica» si può calcolare che gli attuali aderenti del movimento arrivino a 100.000. Ne sta a capo il prof. Hauer di Tubinga, venuto dal Protestantesimo ufficiale, con un consiglio consultivo composto del conte Reventlow , noto politico nazionalista, dei professori Günther , Von Leers , Wirth , tutti docenti di etnologia, teoria della razza e preistoria germanica. Nella conferenza il prof. Bergmann annunciò di aver ottenuta l’assicurazione che il movimento della «religione tedesca» verrebbe riconosciuto come «corporazione di diritto pubblico» ossia, come si direbbe in Italia, come ente morale, ottenendo così, in base alla legge fondamentale di Weimar , gli stessi diritti delle due confessioni storiche, la cattolica e l’evangelica, per quanto riguarda l’organizzazione, la scuola, ecc. Il «Foglio diocesano cattolico» di Berlino (Katholisches Kirchenblatt) crede che il numero degli aderenti sia molto maggiore di quello che comunemente si ritenga e il Reichsbote protestante, che manifesta la sua netta opposizione a questa nuova dottrina, è anch’esso del parere che il movimento abbia serie radici. Siccome il prof. Bergmann in questa ed in altre manifestazioni simili si crede autorizzato a parlare in nome dei nazional-socialisti e d’altro canto è noto che gli attuali governanti si sono dichiarati in senso positivo per il Cristianesimo, è d’attendersi fra breve una chiarificazione da parte dei circoli ufficiali. Vediamo intanto, seguendo il riassunto della conferenza del prof. Bergmann, che cosa sia la «Fede nordico-germanica». Il punto fondamentale di questa religione – è il conferenziere che parla – consiste nel fatto che il concetto d’Iddio si è sviluppato dall’idea dell’umanità. Egli ha una fisionomia antropomorfa, e questa tendenza si ritrova già nella religione di Odino e torna nella mistica medioevale tedesca. L’ultima fase storica dell’evoluzione di questa idea di Dio attraverso i tempi è l’idealismo tedesco, la concezione cioè di Kant, Goethe, Fichte, Schiller. È insomma la più alta fede umanitaria. Con ciò la fede nordico-germanica possiede la cosa più bella che possa avere una religione, cioè la tradizione. Oggi col terzo regno , col rinascimento nordico risorge anche l’antichità nordico-germanica religiosa. Confrontata col Cristianesimo, la nuova religione si distingue anzitutto da esso perché ripudia il «dogmatismo», che è la caratteristica del Cristianesimo. Il dogmatismo (secondo il Bergmann) consiste nell’esigere una fede la quale non può venire provata con la logica umana. Il concetto della rivelazione cristiana non è sostenibile. Per un’anima nordica la rivelazione dell’aldilà che colpisce l’uomo passivamente, è intollerabile. Il Cristianesimo, assicura sempre il conferenziere, vecchio ormai di due millenni, non corrisponde più al pensiero moderno. L’uomo di oggi ha bisogno di una religione naturale, di una religione fattiva, di una religione di cultura e di lavoro, in poche parole di una religione realizzatrice. A questo punto il professore Bergmann accusa il Cristianesimo di essere per principio pacifista e internazionale ed afferma che nell’epoca del nazionalismo non c’è più posto per una religione universale. Prossimamente verrà creata una «teologia tedesca» (Deutschtheologie), la quale avrà i suoi maestri nelle università tedesche. Questa teologia non ammette un Dio nell’aldilà. Iddio è nel mondo e nell’uomo. Iddio e il mondo sono una stessa cosa. È sovratutto il concetto di un Dio, più perfetto del mondo e dell’uomo, che è insopportabile all’anima nordica. La sede del divino nel mondo è l’uomo. Il concetto della decadenza in seguito al peccato originale, della necessità della redenzione e della malvagità del mondo appartiene alla categoria dei sotto-valori. Il mondo nordico, l’uomo nordico sono puri e nobili; le loro debolezze morali risalgono sovra tutto alla falsa educazione. La psicologia scientifica ha dimostrato che nell’uomo lo spirito e il corpo sono legati l’uno all’altro, anzi sono la stessa cosa. Anche la scienza etnologica col suo concetto di razza, venuto in onore nel terzo Reich, accentua l’unità del corpo e dell’anima. Con ciò il concetto cristiano dell’anima non corrisponde ai tempi e non è mai stato così anacronistico come nel terzo regno. Respingere bisogna anche il concetto cristiano del peccato. Il più grave peccato che si possa commettere è di credere nel peccato. Insopportabile per l’uomo nordico è anche il pensiero del perdono del peccato. L’etica del tedesco eroico non sopporta il peccato. L’uomo combatte nel senso kantiano la lotta gigantesca del dovere. Il prof. Bergmann si rivolse in modo particolare contro il concetto della salvezza. Secondo lui il concetto cristiano della salvezza, la volontà di salvare la propria anima, non è concetto altruista ma individualista. «Noi nazional-socialisti – così egli disse – che condanniamo l’individualismo, abbiamo molto da obiettare alla dottrina della salvezza. Tu non sei nulla, il tuo popolo è tutto. Di fronte a ciò il concetto di una salute personale dell’anima non può sussistere. Perciò l’etica nazionalsocialista e l’etica cristiana sono inconciliabili!» Del pari il prof. Bergmann respinse l’idea della grazia. L’uomo deve essere signore del divino in se stesso e non servo. Concludendo Bergmann ritornò al pensiero fondamentale: «Un popolo, un Reich, una chiesa. La croce uncinata non è semplicemente un simbolo politico ma sovratutto un simbolo di fede». Contro questo movimento sono già in armi i «cristiani tedeschi» e il vescovo di Berlino Hossenfelder lo ha condannato, definendolo «rinato paganesimo». Ma anche i «cristiani tedeschi», per conto loro, creano alla Chiesa evangelica dei seri imbarazzi. Eccone una prova. Neo-marcionismo luterano Il 13 novembre i «cristiani tedeschi», i quali sono, come è noto, l’organizzazione ecclesiastica hitleriana, tennero un’adunanza assai numerosa nel palazzo dello sporta Berlino . Parlarono in essa diversi oratori: primi fra tutti il pastore e assessore agli studi dottore Krause , presidente dell’organizzazione locale dei «Deutsche Christen». Ufficialmente si pubblicò soltanto l’ordine del giorno votato alla fine dell’adunanza fra grandi applausi. Esso dice: I. Come combattenti nazional-socialisti non siamo abituati ad interrompere con una pace marcia la lotta ingaggiata per una grande idea. La campagna politico ecclesiastica può dirsi per noi terminata, soltanto quando cesserà ovunque la sfiducia che in molti luoghi sussiste ancora tra il clero e le comunità, sfiducia nata per la resistenza dichiarata o subdola della maggior parte dei parroci che non ci comprendono o sono ostili. Pace duratura si può qui ristabilire soltanto col trasferire o col sospendere tutti i parroci che non vogliono o non sanno collaborare al rinnovamento religioso del nostro popolo e al compimento della riforma tedesca secondo lo spirito del nazionalsocialismo. II. Noi non ci lasciamo imporre dei capi che internamente dobbiamo respingere, perché non ci fidiamo né del loro socialismo nazionale né della loro fede tedesca. Sul terreno ecclesiastico possiamo accettare il principio autoritario (Fuehrerprinzip) solo riguardo all’ordine esterno. III. Noi attendiamo dalla nostra Chiesa regionale che essa applichi al più presto e integralmente il paragrafo ariano, in base alla legge ecclesiastica deliberata dal sinodo generale e che essa tolga dai posti di fiducia tutti i cristiani evangelici di sangue straniero… Quale fosse poi il tenore dei discorsi si rileva dal seguente comunicato inviato alla stampa dal «Reichsbischof Müller»: «Nell’assemblea della sezione berlinese dei “cristiani tedeschi” il capo di tale sezione tenne un discorso e fece passare una risoluzione la quale ha provocato a buon diritto in moltissimi aderenti della nostra Chiesa la più profonda inquietudine ed agitazione… Io parlo qui come il capo della Chiesa , responsabile, innanzi a Dio, di mantenere la purezza della confessione e reagisco agli attacchi diretti contro l’essenza della nostra Chiesa evangelica. Nel discorso in un modo estremamente demagogico si è parlato contro l’Antico Testamento e si è persino sottoposto ad una critica ecclesiasticamente inammissibile il Testamento Nuovo. Ciò non significa altro che l’abolizione della Bibbia, quale unica e irremovibile base della Chiesa. Si sono inoltre propugnate delle idee che equivalgono a respingere la dottrina della riforma circa la giustificazione colla sola fede e mediante le quali viene risuscitata dai giorni già remoti del liberalismo la figura di un Gesù razionalista. Si assicura anche, ed io lo posso appena credere possibile, che si sia rifiutato il Crocifisso. A tal proposito io dichiaro: queste idee e questi postulati non rappresentano nient’altro che un attacco intollerabile contro il Credo della Chiesa. La direzione della Chiesa tedesca respinge colla massima energia uno spirito siffatto e sono convinto che tutti i membri vivi delle nostre comunità non vorranno aver nulla di comune con un simile spirito. Io non permetterò mai che tali eresie si diffondano nella Chiesa evangelica. Invito le autorità supreme delle Chiese provinciali tedesche a comunicare ai loro ecclesiastici e presidenti delle comunità questa mia manifestazione e a ricordarsi sovratutto in occasione delle feste imminenti per l’annuale luterano del giuramento che hanno fatto nella loro ordinazione e che li obbliga a intervenire con tutta l’energia per la purezza della dottrina. Soltanto una Chiesa che predica il vero e non falsificato evangelo può servire, come a Dio piace, alla comunità nazionale del terzo regno». Questo manifesto del 14 novembre venne seguito il 18 da un’altra comunicazione di tutto il ministero ecclesiastico, organo consultivo del vescovo dell’impero, nella quale s’impegnano tutte le società ed organizzazioni ecclesiastiche a richiedere espressamente dai loro membri la professione di fede nella Sacra Scrittura. Il dottor Krause è stato sospeso dalle funzioni ecclesiastiche; e del paragrafo ariano (antisemita) si è sospesa l’esecuzione. Peraltro il dottor Krause ha dalla sua Lutero: perché egli non fa che applicare il principio di libera interpretazione della Bibbia agl’insegnamenti rabbiosamente antigiudaici del Riformatore. 