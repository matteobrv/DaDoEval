Scrive Vladimiro D’Ormesson che ogni volta ch’egli entra in Francia, dopo aver visitato qualche paese dell’est o del sud, ha l’impressione di rientrare nello stato normale. Questa volta invece, avendo passato la Manica, per rivedere l’Inghilterra, quando ritornò in patria, ebbe l’impressione di trovarsi in un regime a colletto floscio. Tra la Francia da una parte – egli afferma – e gli altri Stati al suo est o al suo sud dall’altra non vi è possibilità di paragone; ma l’Inghilterra che nonostante la crisi economica e l’ondata rivoluzionaria che ha scosso tutta l’Europa, è rimasta una grande democrazia parlamentare, offre utili termini di confronto. Perché l’Inghilterra ha resistito? Perché, dice D’Ormesson, ha mantenuta intatta la gerarchia dei suoi valori sociali ed ha conservato il predominio dei suoi valori morali. L’Inghilterra è una democrazia, ma non una demagogia. L’Inghilterra è un sistema parlamentare, ma non un sistema ipertrofico, in cui il potere legislativo assorba l’esecutivo… l’Inghilterra è un paese religioso che tiene pubblicamente alla sua vita religiosa, ove la parola «sinistra» non ha alcun significato antireligioso o laicista, ove le sedute della camera dei Comuni cominciano con un atto di fede religiosa e ove le forze socialiste militano forse in essa fede più numerose che le forze conservatrici. L’Inghilterra è una democrazia nel vero senso della parola, perché l’opinione pubblica vi esercita veramente un ruolo sovrano…, ma quando in una sala risuona il «God save the King» tutti i presenti, compresi gli operai in berretta, si levano con un atto di disciplina consentanea, spontanea, indiscussa… È questa forza morale interiore e questo contegno disciplinato che hanno permesso alle istituzioni libere inglesi di resistere vittoriosamente alla crisi psicologica che imperversa nel mondo… A fianco di questo contegno inglese, il regime della Francia, appare al D’Ormesson come «un régime en col mou, comme un régime dont les boulons se son desserrés, … où l’esprit public est en faillite, où – sauf le deficit – tout est devenu petit, parce que tout est devenu facil». Lasciamo per ora il regime della Francia che ha trattenuto molte altre volte la nostra attenzione; ma, per quanto riguarda l’Inghilterra, ci pare opportuno di prender nota di due sintomi i quali confermano il concetto del D’Ormesson sulle forze dominanti nel popolo inglese. L’uno è l’evoluzione conservatrice del laburismo. Pareva tre anni fa che il socialismo, battistrada del comunismo, penetrasse ormai invincibilmente le vecchie organizzazioni laburiste. Leggiamo invece nel numero di dicembre della nota rivista The Nineteenth Century un articolo dell’ex deputato comunista Walton Newbold il quale accusa Henderson d’aver lasciato corrompere il partito laburista, fino al punto da permettere l’elezione di un cattolico alla presidenza del consiglio esecutivo del partito . Com’è possibile, egli dice, di non avvertire l’antinomia fra il socialismo e i partigiani dell’autorità, quando già Leone XIII nella Rerum novarum ha parlato così chiaro e preciso? Sembra dunque vero che l’entrata dei Fabiani ossia delle forze liberali nel Labour Party, la collaborazione delle popolazioni protestanti puritane sempre pronte ad appassionarsi per le cause umanitarie e morali ed infine quella di numerosi gruppi cattolici di Liverpool e di Glasgow influiscano sopra la direttiva del partito laburista. Sono dunque le forze morali che prevalgono nel momento decisivo. Si conferma d’altro canto anche l’altro fatto continuo della vita politica inglese, del dominio cioè dell’opinione pubblica. Da qualche mese in qua i continentali si sono accorti che la Gran Bretagna prende negli affari dell’Europa un atteggiamento meno insulare. Non è molto che il governo inglese manifestava quasi il suo rincrescimento perché il capo del governo provvisorio della Saar fosse un suo connazionale. Ora invece abbiamo visto l’Inghilterra patrocinare la polizia internazionale della Saar, anzi mandarvi i suoi soldati. Un attento osservatore delle cose inglesi ritiene che questo cambiamento sia dovuto all’influsso dell’opinione pubblica, la quale in questi ultimi mesi è stata scossa e tenuta in allarme da parecchie iniziative favorevoli all’intervento pacificatore delle cose d’Europa. Tra esse egli mette in rilievo l’inchiesta dell’«Unione della Società delle Nazioni» la quale ha voluto dimostrare che la maggioranza del popolo inglese è contraria alla politica d’isolamento sostenuta dai giornali di Rothermere . 170.000 sono state finora le risposte date al rispettivo questionario e benché questo referendum sia appena agli inizii, si può già constatare che 165.000 sono state per l’intervento e solo 5.000 contrarie. «Durante le tristi giornate della rivolta asturiana – scrive un illustre collaboratore della Liberté di Friburgo – il sindacato cattolico di Moreda seppe opporsi con fermezza e coraggio ai comunisti rivoluzionari, tenendo loro testa per una intera giornata. Ma non è triste di constatare che vi siano degli operai obbligati a combattersi con le armi alla mano? Il mio omaggio va in questo momento a tre spagnoli ben conosciuti dai cattolico sociali d’Europa: il professor don Severino Aznar , l’avvocato ed ex ministro Angelo Ossorio e il canonico Arboleya . Essi sanno quali ostilità, quali sospetti, quali lotte abbiano dovuto sostenere per organizzare il loro programma sociale. Se fossero stati ascoltati, i cattolici spagnoli non passerebbero oggi agli occhi degli operai per dei reazionari…». Si può confidare comunque che simile rimprovero non sarà meritato dai cattolici spagnoli che lottano presentemente nella vita pubblica, perché dall’esempio di Moreda essi traggono anzi nuovi argomenti onde promuovere il sindacalismo cristiano. In una recente adunanza convocata appunto dalla Confederazione nazionale dei sindacati cattolici per celebrare la resistenza di Moreda, l’oratore principale, il deputato delle Asturie Fernandez Ladreda , ricordò che «gli operai cattolici erano stati combattuti o trascurati tanto dalla monarchia che dalla repubblica, le quali, per un raro contrasto, proteggevano i socialisti. Ora s’è visto però che nel momento del pericolo, nonostante la codardia dei poteri costituiti, i sindacati cattolici avevano trovato nella loro coscienza la forza di resistere anche con le armi alla violenza rivoluzionaria. Gli operai cattolici, egli disse, devono lottare contro due violenze: la violenza dei socialisti e la violenza dei capitalisti che per i loro interessi o i loro comodi tradiscono i loro doveri verso gli operai. Se infonderemo nello spirito delle masse proletarie il sentimento cristiano della chiesa e nello stesso tempo compiremo i nostri doveri verso gli operai, essi volgeranno i loro occhi verso i principi della loro salvezza». Anche la politica seguita dal gruppo di Gil Robles, come abbiamo visto altra volta citando il discorso del ministro d’agricoltura, è una politica riformatrice e rinnovatrice. È in discussione una legge sugli affittuari, è in elaborazione una legge per la colonizzazione delle terre e si sta preparando una modifica della «Riforma agraria», che la renda veramente attuabile. Questa trilogia agraria mira allo scopo di aumentare e garantire la piccola proprietà, distruggendo o almeno riducendo al minimo il latifondo. L’atteggiamento riformatore, accompagnato dalla direttiva costantemente legalitaria che induce Gil Robles a sostenere il governo di Lerroux, suscita qualche obbiezione anche fra deputati e giornali di destra. La verità è, scrive il monarchico A.B.C. del 15 dicembre che «fra la ideologia della C.E.D.A. e quella che ispira D. Michele Maura non troviamo alcuna differenza». Il socialista El Pueblo si rallegra dei contrasti che si manifestano fra popolari e conservatori e nazionalisti di destra ed esprime la speranza che «la casa de las detechas se convirtiera en un campo de Agramante». Ma il Debate tiene fermo e sostiene con molto vigore che nella tattica politica il meglio è talvolta nemico del buono e che la C.E.D.A. col suo attuale atteggiamento rende preziosi servigi alla Spagna. La questione delle organizzazioni giovanili si affaccia anche in Austria. In un recente discorso il principe Stahremberg accennò ad una differenza sorta fra gli organizzatori del fronte patriottico circa le organizzazioni giovanili. «È sorta, egli disse, anche qui la questione della totalità, se cioè nel campo delle organizzazioni giovanili la totalità spetti allo Stato o alla Chiesa. Io sono del parere che qui sia necessaria la cooperazione di tutti e due i fattori. È naturale che lo Stato pretenda la garanzia che la gioventù venga educata in senso patriottico. Lo Stato ha il diritto di esercitare un influsso determinante non soltanto sulla formazione fisica, ma anche su quella spirituale della gioventù. D’altro canto è non soltanto giusto, ma anche necessario che lo Stato faccia alla Chiesa tutte le concessioni atte a metterla in grado di attuare un’educazione religiosa e morale…». «…Se ci si oppone che le organizzazioni giovanili confessionali, accanto alla formazione religiosa e morale, hanno sempre avuto in programma anche l’educazione patriottica, non è certo lecito dubitarne, ma tuttavia lo Stato ha diritto di esercitare su questo terreno il controllo che gli sembra indispensabile». «La soluzione giusta sarebbe una unica e grande organizzazione giovanile statale, nella quale il clero potrebbe avere la parte direttiva che gli compete. Ma si sa che talvolta queste soluzioni semplici vengono complicate da questioni di tecnica organizzativa. Ma non bisogna perdere la pazienza e urtarsi in modo da compromettere la soluzione definitiva…». Il movimento giovanile «Jung-Vaterland», movimento controllato dalle Heimwehren e che ora si vuol trasformare in organismo di Stato, secondo un comunicato della direzione, avrebbe già raggiunto in tutta l’Austria 2000 gruppi locali e più di 70.000 soci. Un capo di questi giovani parlando a Linz in un’assemblea convocata poco prima di quella nella quale Stahremberg pronunciò il succitato discorso, aveva fatto le seguenti dichiarazioni: «Nel concordato esiste un articolo 14 che è per noi obbligatorio, perché diventato legge costituzionale. Secondo questo è previsto che le associazioni cattoliche giovanili debbono continuare ad esistere colla protezione dello Stato. D’altro canto però s’intende creare un’organizzazione giovanile statale. Noi abbiamo quindi il dovere di mantenere rapporti fraterni colle associazioni giovanili organizzate dall’Azione Cattolica e provare per nostro conto ai loro capi che non siamo cattolici o cristiani di secondo o terzo grado». Impostato così il problema, quale sarà la sua soluzione organizzativa? È nota la fiammeggiante protesta pronunciata dal vescovo di Treviri, Bornewasser , contro la parola d’ordine del capo delle organizzazioni giovanili hitleriane, Baldur von Schirach, il quale aveva proclamato in un’adunanza giovanile a Berlino che la via di Rosenberg, cioè la via che costui raccomanda nel Mito del secolo XX è la via della gioventù tedesca. La domenica dopo il vescovo di Treviri saliva sul pergamo innanzi ad una folla di 15.000 membri della gioventù cattolica e dichiarava: «Giovani, state saldi nella fede! La miscredenza passa attraverso le terre tedesche! Moderni falsi profeti scuotono le basi fondamentali della nostra fede. Dei neopagani lottano contro il vero Dio vivente, che creò il cielo e la terra e la vostra anima… Si è detto che la via di Rosenberg è la via della gioventù tedesca. Giovani cattolici tedeschi, opponete a questa parola la vostra più viva protesta! La via della gioventù cattolica tedesca è la via di Gesù Cristo e la via di Nostro Signore. La via dell’uomo Rosenberg mena alla rovina del cristianesimo, alla rovina dell’impero tedesco e del popolo…» . Questa clamorosa protesta fece enorme impressione, tanto che Göbbels si credette in dovere d’intervenire con un altro discorso, per attutire il colpo. Ma a rendere vana l’opera pompieristica del Göbbels, ecco sopraggiungere poco dopo un discorso del ministro dei culti bavarese Schemm il quale in una assemblea di maestri tenne un discorso programmatico di due ore su «razza ed anima, come eterna base costruttiva dell’educazione». Egli affermò fra altro che la massa ereditaria di ogni individuo non è modificabile con l’educazione; essere quindi inevitabile una azione preventiva, e così il discorso terminò con un’esaltazione della legge per la sterilizzazione . È ben vero che in seguito alla proibizione del libro del Rosenberg il maestro cattolico non è più obbligato, nell’ora di demografia e di scienza della razza ad usare il Mito del secolo XX; l’ordinanza però dice che ogni maestro lo può usare, e obbliga, almeno nelle scuole prussiane, tutti i maestri a fare argomento delle lezioni il Manuale della questione ebraica di Teodoro Fritsch , ben noto campione del movimento anti-cristiano. Per quanto riguarda l’istruzione religiosa nelle scuole le cose devono stare assai male, se «la società evangelica delle maestre tedesche» si è creduta in obbligo di presentare al ministro dell’interno la preghiera di voler intervenire affinché «l’istruzione religiosa della gioventù evangelica non prenda false vie che rendano impossibile la comprensione della rivelazione divina come è fissata nella bibbia e nel messaggio di salute del Nuovo e del Vecchio Testamento». In un convegno tenuto a Montreux fra i rappresentanti dei vari movimenti fascisti europei che hanno aderito ai «Comitati di azione per l’universalità di Roma» si sono votate parecchie risoluzioni che dovranno costituire la base programmatica di un’organizzazione internazionale e le linee direttive per i prossimi congressi annuali. Le risoluzioni proclamano l’universalità del fascismo come una «dottrina politica economica e sociale nuova, creata da Mussolini suo geniale fondatore», la quale impegna «a combattere il materialismo marxista, l’internazionalismo negatore della nazione, il comunismo distruttore della morale della libertà, come pure l’egoismo capitalista, il falso nazionalismo borghese e le ingiustizie sociali che ne derivano» ed inoltre deve fare del fascismo «un perpetuo movimento in avanti, una creazione continua». Questa dottrina è la sola «capace di condurre il mondo del lavoro nelle vie della prosperità» e «non può esistere una vera dottrina fascista senza che sia guidata dall’ideale dell’ordine corporativo dello Stato e della società». «Contrariamente alle dottrine del liberalismo, il fascismo proclama che gli interessi particolari devono essere sempre subordinati agli interessi generali e, contrariamente alle dottrine del marxismo, il fascismo mantiene il diritto di proprietà e l’iniziativa privata, ma vi attribuisce una funzione sociale». In un altro capoverso, glossando un recente discorso di Mussolini, il convegno proclamò essere il fascismo «una rivoluzione che, oltre al principio di uguaglianza di fronte alla legge, propugna anche quello dell’eguaglianza davanti al lavoro». Alla riunione parteciparono delegati di diversi paesi (Austria, Belgio, Danimarca, Francia – il francista Bucard – Grecia, Irlanda, Lituania, Norvegia, Olanda, Portogallo, Romania, Svezia, Svizzera e Spagna). Manca come si vede la Germania, la quale troverà forse il proclamato principio dell’eguaglianza giuridica poco conforme alla dottrina e alla legislazione nazista. Sembra del resto che gli hitleriani continuino a contestare al fascismo il suo primato rinnovatore e rivoluzionario. Eschmann in un libro recente sulla «politica estera del fascismo» vuole dimostrare una tesi, d’altronde molto famigliare ai nazisti germanici, essere cioè il nazismo un movimento più vasto, più completo, più moderno del fascismo. Al che la rivista romana Affari Esteri oppone che il fascismo ha fatto la sua rivoluzione undici anni prima del nazismo e che quest’ultimo è un’imitazione e un adattamento e precisamente quello che i tedeschi hanno l’abitudine di chiamare dalla guerra in qua, un Ersatz (surrogato). Ma una delle differenze capitali in favore del fascismo è stata rilevata in un articolo assai notato dello stesso Mussolini, comparso nel Figaro. «L’idea bislacca, scriveva il capo del governo italiano, di creare una religione di Stato o di asservire allo Stato la religione professata dalla quasi totalità degli italiani non è mai passata per quella che potrei chiamare l’anticamera del mio cervello. Il dovere di uno Stato non è di tentare di creare nuovi vangeli o altri dogmi, rovesciare vecchie divinità per sostituirle con altre, preconizzate dalla razza, dal sangue o da un nordismo qualunque…». Ora l’idea bislacca è proprio quella del nazismo o almeno del suo Rosenberg, ed è proprio quella che lo mette in più stridente contrasto colle caratteristiche di un movimento universale. 