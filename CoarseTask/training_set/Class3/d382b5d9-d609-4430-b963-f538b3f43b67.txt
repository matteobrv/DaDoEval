Il discorso del cancelliere tedesco fu conciliante nella forma, quale avrebbe potuto uscire dalle labbra di uno Stresemann o di un Brüning . Fu conciliante anche nella sostanza, perché, di fronte alla Francia, accettò l’uniformità degli eserciti, annunziando inoltre che entro l’anno la polizia ausiliare verrebbe abolita; di fronte alla Polonia si proclamò contro la politica di germanizzazione; di fronte all’America accettò la proposta di Roosevelt; e rese omaggio a Mussolini, aderendo al patto a quattro. Ma il passo decisivo fu quando accettò di non riarmare, nemmeno di fronte ad una riduzione soltanto parziale degli armamenti altrui. Veramente a questo punto le sue dichiarazioni non sembrano limpide, ma Nadolny, ritirando a Ginevra i suoi emendamenti, tolse in proposito ogni dubbio. L’o.d.g. del parlamento tedesco, votato anche dai socialisti, si limita ad affermare l’eguaglianza dei diritti, in principio già riconosciuta dalle quattro potenze principali. Roosevelt nel suo messaggio aveva agito in due sensi: sulla Germania, proclamandosi contro ogni riarmamento, sulla Francia, prospettando la sua adesione al patto consultivo. Normann Davis ha ora a Ginevra precisato l’atteggiamento dell’America nel senso che essa parteciperebbe alle consultazioni che si facessero tra le potenze, in caso di rottura e che nulla farebbe che potesse ostacolare le misure societarie contro l’aggressore. Questa formula negativa significa in concreto che se la Società delle nazioni, in forza dell’art. 16, attuasse il blocco contro lo Stato aggressore, gli Stati Uniti, pur non associandovisi, rinunzierebbero però ai loro diritti di neutralità e al principio della libertà dei mari. La flotta inglese cioè potrebbe attuare il blocco, senza pericolo di conflitti con quella americana. La dichiarazione Davis ha quindi un’importanza riflessa, perché permette all’Inghilterra di aumentare il suo contributo alla sicurezza. Naturalmente la Francia ha subito colto la palla al balzo e Boncour ha proposto che si tornasse a discutere della sicurezza, ossia del Cap. I del piano inglese. Così, in via di compromesso, si è convenuto di trattare in sedute alternate della sicurezza e della riduzione del materiale, fino alla vigilia della Conferenza di Londra. Nuove trattative, condotte a Roma dall’on. Mussolini con Göring e con gli ambasciatori inglese e francese hanno riavvicinato le tesi contrarie intorno al «patto a quattro». Nella Camera italiana parecchi oratori hanno rilevato l’importanza del progetto mussoliniano e il sottosegretario agli esteri, on. Suvich , ha riaffermato ch’esso farebbe scomparire l’irrequietudine presente e assicurerebbe un periodo di pace, senza venir meno «al rispetto della volontà di tutti gli stati, nessuno escluso». Ma la Polonia e la Piccola Intesa, nonostante le modificazioni introdotte nel testo primiero, ripetono a Ginevra e altrove le loro manifestazioni contrarie, cosicché la Francia appare sempre esitante. Essa insiste inoltre perché la convenzione contempli anche gl’impegni di sicurezza previsti dall’art. 16. Continua in Germania il movimento per costituire le classi professionali o Stände (Stati), come si usa dire, rimettendo in uso un termine medioevale. Non è ancora chiaro se ogni categoria verrà organizzata in senso verticale, dal basso in alto, come le associazioni sindacali italiane, ovvero se vi saranno delle corporazioni di struttura e caratteristica diversa, a seconda delle regioni, e della speciale fisionomia delle classi. Mentre infatti nel campo industriale tutto concorre a far ritenere che collegando organicamente i sindacati esistenti alle associazioni padronali, si tenderà ad un sistema analogo a quello fascista, nel campo agrario e dell’artigianato le proposte in discussione sono ancora molteplici. Caratteristico è il progetto delle leghe renane dei contadini, perché vi compaiono gli elementi costitutivi di vecchie proposte cattoliche riesumate ora dal presidente del Bauernverein, baron Lüninck . Tutte le associazioni agrarie di carattere professionale (come le leghe), tecnico (come le camere agrarie o cattedre ambulanti), cooperativo (come i consorzi agrari per la compera e la vendita cumulativa) verrebbero inquadrate in un’unica organizzazione di classe, la quale diverrebbe un ente di diritto pubblico, si estenderebbe a tutti i paesi del Regno e si chiamerebbe corporazione della «classe renana». Un unico capo con tre assessori e una giunta consultiva costituirebbero la rappresentanza centrale della classe. Così l’antica rappresentanza ufficiale (camere agrarie) si fonderebbe colle associazioni private per costituire la rappresentanza della classe, che troverebbe la sua base economica nell’organizzazione cooperativa. Intanto per la classe rurale si annunzia una legge di grande portata. Si tratta di ritornare al diritto ereditario germanico, cioè al maggiorasco: il podere non viene spezzettato fra gli eredi, come prevede il codice romano, ma rimane al primogenito. Si vuol così formare una classe di contadini legata alla terra ed economicamente autonoma. Questo sistema ereditario vigeva già in molte regioni della Germania e dell’Austria (anche in alcune valli dell’Alto Adige ); ma ora esso verrà imposto in tutto il Reich per forza di legge. Il provvedimento però non vale per i latifondi, dei quali invece il nuovo Stato – divergendo in ciò dal sistema feudale – favorisce il parcellamento. Il movimento di unificazione tra le chiese protestanti germaniche ha fatto un passo avanti colla costituzione di un direttorio comune di tutte le chiese regionali luterane, le quali intendono unirsi per formare «un ramo luterano entro la Chiesa evangelica tedesca che si sta creando». Il direttorio, presieduto dal dott. Meiser di Monaco , avrà il compito di «rappresentare le chiese» e di «fissare le direttive fondamentali per regolare la vita ecclesiastica». Essendo imminente in Germania una generale riorganizzazione delle società sportive con tendenza unitaria, mons. Wolker , presidente ed assistente ecclesiastico della Deutsche Jugendkraft (Federazione sportiva cattolica) dopo aver trattato col commissario governativo per lo sport, annunzia che la società cattolica non verrà sciolta, ma inserita nel quadro generale, di maniera che all’organizzazione ufficiale saranno obbligate a partecipare solo le cariche della Jugendkraft. Anche le società magistrali cattoliche hanno aderito ad un compromesso analogo, di modo che i vescovi esprimono in un pubblico comunicato la loro soddisfazione che le associazioni cattoliche possano continuare a vivere ed invitano i maestri e le maestre a restar fedeli alla vecchia bandiera. Il comunicato è comparso, perché dall’altra parte si era dato al compromesso un’interpretazione diversa, quasi che fosse stata decisa la fusione. Si annuncia un piccolo successo della Società delle nazioni. Sotto la sua egida si sta componendo il conflitto tra il Perù e la Colombia per il famoso centro di Leticia sul fiume delle Amazzoni, centro che, come abbiamo visto altra volta, prima che un trattato del 1922 lo assegnasse alla Colombia, si componeva di 40 case col tetto di canna e di bitume. Il conflitto era scoppiato in seguito ad un’incursione di volontari peruviani che il 10 settembre 1932 avevano occupato, in nome del principio nazionale, Leticia. Questo porto verrà transitoriamente neutralizzato, sotto la salvaguardia della Società delle nazioni. Continuano invece le pratiche per soffocare l’incendio guerresco tra le altre due repubbliche americane, la Bolivia ed il Paraguay. Il conflitto, scoppiato nell’agosto 1928, quando truppe boliviane occuparono il porto fluviale di Pachecco (Bahia Negra) si è ora trasformato da guerriglia non dichiarata in guerra proclamata. La questione è più grossa, perché la Bolivia, la quale nella guerra del 1879 contro il Cile perdette il suo unico accesso al mare, vuole ora assolutamente avere un porto che la ricolleghi al commercio mondiale. Le trattative promosse da un’apposita commissione di Ginevra furono molte: ora, data la dichiarazione di guerra, è entrato in movimento anche l’apparato statutario della Società. Di un’ampiezza appena prevedibile sono invece le operazioni giapponesi. Arrivati fino alle porte di Pechino e di Tiens-Tsin proprio nei giorni in cui scade il periodo di tregua che lo statuto della Lega impone ai due belligeranti, prima che sia loro lecito di dichiarare la guerra, essi sono ora in grado di costringere i cinesi ad un componimento o ad una dichiarazione d’impotenza. Ma armistizio o non armistizio, qualunque sia la notizia vera fra le tante che arrivano in argomento, il fatto che rimane è l’espansione nipponica, il tentativo di creare nella Manciuria e nella Cina settentrionale un nuovo impero vassallo, tentativo che si attua mentre i soviet si accontentano di proteste formali, ben sapendo che una guerra in estremo oriente potrebbe costare la vita al presente regime e mentre l’Europa e l’America, assillati da una doppia crisi, non hanno né il tempo né la forza d’intervenire. La Lega di Ginevra, decidendo in favore della Cina, ha preso le parti dell’aggredito e del più debole; né il suo atteggiamento, pur essendo inefficace, rimane, moralmente parlando, meno significativo. Tuttavia bisogna pur ammettere che l’impotenza difensiva della Cina, dovuta alla sua anarchia interna, rende meno grave lo scacco societario. È ben probabile che i principii di equità, e le direttive illuminate che guidarono lord Lytton finiscano coll’aver ragione e che il Giappone, dopo la conquista, si trovi sulle braccia dei pesi che non saprà portare e dei problemi politico-nazionali che non saprà risolvere: cattivo affare dunque, oltre che impresa condannevole. Conviene tuttavia sperare che la marcia su Pechino rechi al popolo cinese quella rigenerazione che non sa più trovare da se stesso e che lo induca a liberarsi dal comunismo, devastatore delle sue più belle provincie . 