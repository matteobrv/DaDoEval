Nella «Restauración social» , ottima rivista di studi sociali, pubblicata a Buenos Aires (1936, N. 14) il sac. Carlos Conci , commentando la pastorale collettiva dell’episcopato argentino sull’Azione Cattolica rileva ch’esso, mentre chiama a raccolta i cattolici per combattere il comunismo demolitore e corruttore, dichiara di non voler confondersi con un «exagerato nacionalismo», «que yendo más lejos de las verdaderas exigencias de la virtud del patriotismo, proclama la entrega total del individuo al Estado». Punto delicato, nota il Conci, ma che era necessario di precisare di fronte a chi accusa la Chiesa di essere al servizio di questo o quel particolare regime. La Chiesa «contempla el justo medio de las masas», rifiuta le esagerazioni e riconosce all’individuo la sua funzione naturale. Considerando poi che i vescovi raccomandano ai cattolici argentini di risolvere la questione agraria, ottenendo la terra ai contadini, il Conci aggiunge alcune attuali considerazioni sulla crisi agraria in Spagna e sulla mancanza di un’adeguata organizzazione sindacale per risolverla. È noto che l’episcopato argentino nella sua Conferenza di quest’anno ha deciso di raggruppare tutte le opere economico sociali nel «Secretariado Economico-Social», che sta sotto la vigilanza della stessa Conferenza e rispettivamente di farle aderire al Segretariato economico-sociale, istituito presso ogni giunta diocesana. Il movimento cristiano-sociale argentino sembra prendere nuovo vigore e dar adito alle migliori speranze. Alla vigilia del Congresso di Malines la Libre Belgique esaminava il dilemma che viene presentato oggi anche ai Belgi: nazismo o comunismo, Berlino o Mosca. «On voudrait nous faire choisir entre deux formules extrêmes. Mais nous refusons. Car la Belgique ne trouvera le bonhoeur ni dans l’une, ni dans l’autre». E dopo aver esaminate le due soluzioni estreme concludeva col sostenere che almeno per il Belgio si dimostra preferibile un regime di tolleranza e di moderazione, che finora ha garantito discretamente anche la libertà religiosa. Scegliere altra via vorrebbe dire esporre il Belgio ad azioni e reazioni violente che finirebbero colla guerra civile, come nella Spagna. Il miglior metodo di combattere il comunismo – continua il giornale – è quello di correggere l’attuale regime democratico-parlamentare in modo da renderlo più efficace, più giusto, più simpatico alle masse e di provvedere con riforme organico-sociali a risanare l’economia e organizzare la carità. I cattolici che andranno a Malines, concludeva il giornale, devono proporsi di mettersi con energia e concordia su questa strada. Leggendo ora i resoconti di quest’interessantissimo Congresso , si può concludere che per quanto riguarda l’atteggiamento degli uomini politici che vi hanno parlato e le conclusioni e discussioni della III sezione sulla vita pubblica, a Malines si è proprio cercata la via media e specificatamente cattolica preconizzata dal citato giornale. Il primo ministro Van Zeeland infatti che già alcuni giorni prima in un discorso alla radio aveva invitato i Belgi a non aderire ai blocchi estremi ma ad appoggiare la soluzione «che si caratterizza per l’esercizio ordinato e disciplinato delle libertà individuali, per un’evoluzione progressiva dell’ordine economico-sociale e per il rispetto dei valori intellettuali e morali», anche nel discorso a Malines ha sostenuto la stessa tesi. La crisi attuale – disse quivi il ministro – si estende ai valori morali, alcuni dei quali sembrano più scossi degli altri. «Si può concepire, ad esempio, una società senza il rispetto degli impegni presi? Tuttavia quanti attacchi a questa regola primordiale! Il rispetto della personalità umana è sostituito dal ricorso alla violenza, dall’apologia della violenza e dell’oppressione». E chi è più atto a ristabilire la moralità pubblica di coloro che traggono dal cristianesimo, sotto la guida della Chiesa, le direttive della loro condotta? Le pratiche e gli errori deplorati non «sono in opposizione diretta con le massime più inflessibili e più pressanti della dottrina cattolica? Rispettare i propri impegni non è l’essenza stessa del dovere che è alla base della vita cristiana? L’apologia della violenza, il ricorso alla forza, costituiscono l’opposizione stessa di ciò che è il centro e il fondamento del cristianesimo, la carità». D’altro canto, continua il ministro, la crisi attuale è caratterizzata dal predominio dei problemi economici e sociali. «Ora in questi campi complessi e agitati in cui i problemi economici e sociali si mescolano così strettamente per dare alle difficoltà della nostra epoca la loro caratteristica io non conosco una sola dottrina la cui coesione, la cui sicurezza e la cui agilità servano più da vicino le realtà immediate di quella delle encicliche. Non voglio pretendere che nelle encicliche o nei commenti che le hanno accompagnate si trovino scritte in tutte lettere delle soluzioni precise per ogni difficoltà di carattere economico o sociale; lungi da ciò: quello di cui sono persuaso è che, basate sul tronco delle verità cattoliche, le indicazioni generali che contengono le encicliche sono la guida più sicura, il corpo di dottrina più coerente che esiste in questo momento nel mondo». I cattolici nell’attuale momento sono chiamati a prendere un posto positivo, di primo piano, nell’evoluzione delle istituzioni e dei regimi e debbono perciò far sentire la loro influenza attiva ed effettiva in tutti i campi della vita pubblica. Dei discorsi e delle risoluzioni della terza sezione registreremo qui soltanto i principali. Sulla «dottrina cattolica dello Stato» ha parlato coll’autorità che gli viene dalla sua competenza l’abbé Jacques Leclercq il quale ha affermato che i capi ecclesiastici belgi «stimano altamente desiderabile che i cattolici continuino a formare sul terreno politico un partito compatto, ben organizzato e fortemente disciplinato». Una seconda relazione del prof. Dabin di Lovanio sullo «Stato, i cittadini e i gruppi» ha sollevato qualche obiezione da parte antidemocratica, ma infine è stata approvata a grande maggioranza. Il relatore si è pronunciato contro lo Stato totalitario affermando la «primauté de l’individu-personne, auquel l’Etat lui-même est subordonné, sauf les exigences du bien public dans l’ordre temporel», si è dichiarato anche contro il corporativismo di Stato e, in quanto allo Stato corporativo cioè allo Stato nel quale le corporazioni sarebbero chiamate a funzioni politico-elettorali, ha espresso delle riserve nel senso che quanto è chiara la necessità d’una consultazione tecnica delle corporazioni, altrettanto è necessario di riservare ad un potere imparziale – lo Stato – i diritto della suprema decisione «che è la ragion d’essere dell’ordine politico». In una terza relazione il conte Louis de Lichtervelde ha affrontato la «riforma dello Stato». L’ordine del giorno da lui proposto si limita per ora a raccomandare due emendamenti alla costituzione belga: l’uno per concedere al Re di approvare il bilancio e le spese dello Stato, quando il parlamento non lo abbia approvato entro il 1 aprile di ciascun anno, l’altro di togliere delle spese. Questi due emendamenti costituirebbero la prima tappa d’una riforma più vasta e da perseguirsi in tempi di maggior calma. La discussione di quest’ordine del giorno, accolto infine come raccomandazione, ha dimostrato che i pareri sono ancora assai discordi. Il relatore dovette difendersi contro l’accusa di essere ostile al sistema rappresentativo in seguito appunto alla sua proposta circa le spese. Egli si difese col ribattere che l’Inghilterra fa altrettanto. Un altro rapporto sullo «Stato e i poteri locali» confermò l’attaccamento dei Belgi alle loro autonomie regionali e municipali. Di valore eminentemente pratico fu la relazione del Signor Bodart , leader democratico cristiano, sul tema: «La necessità d’un partito cattolico per il Belgio». Riallacciandosi alla dichiarazione fatta dall’abate Leclercq, autorizzato dall’episcopato belga, il relatore dimostra che per garantire la difesa delle libertà religiose e scolastiche e per disporre dei mezzi atti alla ricostruzione politica nel senso della dottrina cristiana, i cattolici belgi, trovandosi di fronte a partiti di ispirazione anticristiana, devono necessariamente organizzarsi in un grande partito politico. Se questo partito dovrà chiamarsi ancora partito cattolico o, come fu altra volta proposto, semplicemente partito costituzionale, è una questione secondaria, che il Congresso non ha bisogno di dirimere. L’importante è che i singoli gruppi dei lavoratori, della borghesia, degli agricoltori, che ora procedono politicamente più o meno divisi, si riorganizzino in un solo quadro compatto, ammettendo la necessaria specializzazione. La discussione, provocata dalla relazione Bodart, dimostrò che la «Lega dei lavoratori cristiani» è pronta oramai ad associarsi allo sforzo di coloro che vogliono ricostruire il partito unico, ma che nella borghesia tale unità non è ancora perfetta. Qui e là trapelarono anche al Congresso le difficoltà di carattere sociale e linguistico che dividono i Belgi. Alla fine però la gran maggioranza dell’Assemblea plaudì calorosamente alle parole di Carton de Wiart , il quale, lasciando da parte le questioni secondarie, sostenne la necessità dell’unione e fece un fervido appello ai giovani perché, troncando la triste campagna denigratrice contro i più anziani, si mettessero al servizio del partito unico. Egli concluse fra grandi applausi con queste parole: «Il partito cattolico belga è nato a Malines nel 1863; facciamo sì che nel 1936, sempre a Malines, esso celebri la sua rinascita. Presa questa decisione di massima, Iddio ci aiuterà per trovare il modo migliore di attuarla». Un altro aspetto della medesima questione venne lumeggiato dalla relazione di Antonio Colens sulla «gioventù e la politica». Egli concluse con l’affermare che, per riguadagnare al partito la gioventù, è necessario di dare a questa un’educazione politica positiva, e siccome l’organismo della Azione Cattolica non è fatto per fornire tale educazione egli fece voti che la sostituisca a questo specifico scopo un’organizzazione politica che abbracci la gioventù dal 17° anno in poi. Anche questa relazione suscitò plausi e contrasti che parvero composti, quando il relatore, rispondendo agli oppositori, confermò di non aver voluto comunque intaccare l’opera della «Gioventù cattolica», ma di tendere a completare il suo lavoro, pur preservandola dagl’inevitabili turbamenti che potrebbe portare in essa la questione politica. Altra relazione da registrare è quella del barone Snoy sui «circoli intellettuali e la vita pubblica». Il relatore ha rilevato il dovere delle classi intellettuali di occuparsi della vita pubblica e dell’educazione politica delle masse, se si vuole che gl’ideali dello spirito guidino il popolo verso la riforma cristiana. Gl’intellettuali devono partecipare direttamente alla vita dei partiti, onde costruire ed alimentare il loro ideale politico tenendo conto dei bisogni psicologici contemporanei e canalizzando le aspirazioni necessarie verso la conquista, l’esercizio e la conservazione del potere, e vegliando costantemente perché venga mantenuta la giusta gerarchia dei valori nella sintesi ideologica che domina tutti i partiti. In concreto gl’intellettuali sono chiamati a volgarizzare e inculcare le direttive del papa e della Chiesa circa la morale politica e la giustizia sociale. Unanime consenso ottenne il rapporto della Sig.na De Lalieux sulla «donna e la vita pubblica». La relatrice ha posto in rilievo particolarmente la necessità di dare alle donne esatte nozioni sui problemi della vita pubblica, sullo Stato, sulla sua organizzazione e la sua missione. A tal uopo non sarà necessario creare un’apposita organizzazione politica femminile, ma basterà integrare l’attuale programma di formazione della donna cattolica con nozioni ed elementi di carattere sociale e politico. Rimarchevole infine fu il rapporto di Giovanni Masquelin sulla «vita internazionale e l’idea cattolica». Eccone i capisaldi: 1) La vita internazionale deve essere basata su principi di giustizia, di carità ed uguaglianza per tutti. 2) La sovranità degli Stati non è un’esigenza assoluta della vita pubblica nel dominio internazionale, ma una questione di evoluzione. 3) Il ruolo dello Stato nella vita internazionale non è solamente quello di assicurare il benessere dei propri cittadini, ma anche di concorrere con gli altri Stati al progresso dell’intiera umanità. 4) Questo progresso sembra trovarsi nell’abolizione della funzione della sovranità assoluta e in un’organizzazione superstatale del mondo. Esso esige la scomparsa del nazionalismo, ma si concilia con un patriottismo sano e illuminato. 5) Questo progresso deve essere perseguito da mezzi pacifici ma in certe circostanze speciali può esigere il sacrificio della pace. 6) Esso potrà venire realizzato progressivamente, rifondendo e rinforzando il Patto della Società delle Nazioni. 7) La certezza della verità assoluta dei loro principi impone ai cattolici il dovere imperioso di promuovere la realizzazione dell’ordine internazionale cristiano, fatto di giustizia, di carità, di rispetto dei diritti e della vita dell’uomo, perché esso possa sviluppare le sua facoltà nella pace. La discussione si preoccupò sopra tutto della particolare posizione del Belgio nei rapporti internazionali; ci limiteremo a prender nota di un caloroso appello del padre Arnould S.J. il quale fu, come si ricorderà, collaboratore permanente dell’Ufficio internazionale del lavoro, che invita i cattolici a non assentarsi da Ginevra, poiché niente oggidì si può fare sul terreno internazionale al di fuori delle organizzazioni ivi create. Purtroppo, egli dice, noi non vi incontriamo spesso che atei, protestanti e comunisti. Se vogliamo essere buoni operai di Cristo, siamo presenti là ove la nostra presenza è necessaria. E con ciò abbiamo dato una rapidissima rassegna delle conclusioni e delle discussioni della terza sezione del Congresso. Dovremo parlare un’altra volta di altre importantissime relazioni riguardanti l’Azione Cattolica e la vita sociale. Ma per aggiungere qualche commento alle conclusioni politiche, diremo che, in via di fatto, il massimo valore va attribuito alla solenne dichiarazione del congresso cattolico sulla necessità che nel Belgio continui e riprenda forza un partito unitario cattolico. Questa proclamazione, elaborata dal comitato organizzativo, sotto l’impulso e con il consenso dell’episcopato, ha uno storico valore. Di fatto avrà essa tutta l’efficacia che è indispensabile per riuscire? Cesseranno i dissensi fra le singole frazioni cattoliche e sopratutto verranno riguadagnati i giovani che hanno seguito nelle passate elezioni il movimento rexista? È certo oramai che la frazione operaia, rinunziando a velleità separatiste, si dispone a rientrare solidamente nei rinnovati quadri del partito cattolico, ma assai dubbio invece che venga riguadagnata allo schieramento unitario la frazione dei giovani che segue Degrelle. Questi nel suo giornale proclama che il congresso cattolico di Malines ha seppellito il «partito cattolico» e, dimostrando di ignorare la volontà dell’episcopato, si prevale dei dispareri manifestatisi nella discussione per affermare che i cattolici belgi non sono più d’accordo sopra le direttive fondamentali della vita pubblica. Della stampa fiamminga la maggior parte plaude al pensiero unitario del Congresso, ma il Volk, giornale democratico cristiano di Gand, vorrebbe la unità soltanto nel senso federativo cioè costituendo un partito cattolico fiammingo, uno vallone e uno misto di Bruxelles, e unendo poi questi tre partiti in un direttorio federale. Dal punto di vista politico bisognerà quindi attendere i fatti per giudicare se i cattolici belgi siano disposti ad accogliere l’ardente appello pronunciato dal cardinale di Malines nell’ultima assemblea. Ma intanto nessuno può sottrarsi all’impressione di forza e di luce, che com’era prevedibile, esercita su ogni osservatore lontano o vicino questo sesto Congresso di Malines. 