La Conferenza delle «Chiese cristiane» di Oxford, esprimendo la propria solidarietà ai «fratelli cristiani» della Germania, dice: «Grande è il nostro dolore per le sofferenze di molti ecclesiastici. Noi comprendiamo la gravità di queste lotte nelle quali non è implicata soltanto la Chiesa protestante, ma in particolare anche la Chiesa romana cattolica…» perché «se un membro della cristianità soffre, se ne dolgono anche tutte le altre membra». Fu notato, scrive il corrispondente di un giornale cattolico, che la Conferenza tenne un contegno assai rispettoso nei confronti della Chiesa cattolica e in particolare il vecchio arcivescovo di Canterbury mise in rilievo che per quanto la Chiesa cattolica non fosse presente alle riunioni, essa rimaneva tuttavia una delle più importanti collaboratrici sul terreno che formava oggetto delle deliberazioni. Con speciale accentuazione egli si riferì alle «mirabili encicliche» di Leone XIII e dell’attuale pontefice. Questa tendenza a cercare se non la cooperazione, almeno l’appoggio della Chiesa cattolica contro i pericoli della società moderna, si riscontra anche in un appello pubblicato dal protestante Henry Lunn nella stampa inglese, per la formazione di un fronte unico cristiano contro i nemici del cristianesimo nella Spagna. A tale appello ha risposto mons. Hinsley, arcivescovo di Westminster, con una lettera al Times: «Pio XI, dice mons. Hinsley, nella sua enciclica Divini redemptoris fa appello espressamente a tutti i credenti in Dio. Fra quelli che credono a Cristo vero Dio e vero uomo dovrebbe regnare la carità con lo sforzo di avvicinarsi sempre più a Lui e così sostenersi vicendevolmente. Ciò significa non soltanto relazioni amichevoli, ma anche il vicendevole aiuto nella difesa della civiltà, fondata sulle verità proclamate dal concilio di Nicea. Sir Henry Lunn accenna con ragione a questo legame che ci dovrebbe unire. Ora noi vogliamo essere assolutamente sinceri. Nel passato vi furono dei malintesi e degli errori dall’una e dall’altra parte, vi furono delle intemperanze e mancanza di carità nella controversia. Gli avversari della religione hanno approfittato di questi nostri dissidi; ma la coscienza di un comune pericolo stringe i cristiani in una pratica simpatia fra loro. Nelle chiese cattoliche della Germania si è pregato per i protestanti perseguitati, e nel nostro Paese i metodisti hanno votato unanimemente un ordine del giorno di simpatia per i perseguitati cattolici della Spagna. Io li ringrazio e con essi Sir Lunn di tutto cuore». E dopo aver lumeggiato la situazione della Chiesa cattolica in Spagna, l’arcivescovo aggiunge: «Mi sia permesso, poi, di prendere quest’opportunità per rispondere a critici male informati, che accusano la Chiesa di essere la segreta alleata dei partiti nazionalisti. Costoro non conoscono le dichiarazioni dei pontefici di questi ultimi cinquanta anni. La Chiesa, come tale, non si preoccupa dei sistemi puramente politici». Mons. Hinsley, dopo aver portato altri esempi attuali, che dimostrano la perfetta indipendenza della Santa Sede di fronte ai vari ed anche opposti regimi politici, terminò invocando la chiarezza delle idee e la fraternità dei sentimenti. La «Conferenza ecumenica di Oxford» è, come è noto, un seguito della prima Conferenza delle «Chiese cristiane» tenuta nel 1925 a Stoccolma per iniziativa e sotto la presidenza dell’arcivescovo protestante Soederbloem di Uppsala. Già da tre anni una commissione di studio composta di teologi, giuristi e sociologi aveva preparato le relazioni e le trattazioni per questa seconda conferenza. L’argomento era: la Chiesa, la Nazione, lo Stato. Nel primo giorno il congresso si divise in 5 sezioni per discutere in particolare i temi seguenti: La Chiesa e la Nazione; La Chiesa e lo Stato; La Chiesa e la vita economica; La Chiesa e l’educazione; La Chiesa e i rapporti internazionali. Non è nostro proposito di entrare nel merito delle discussioni che darebbero facile occasione di dimostrare come sia impossibile di conciliare le «Chiese di Stato» quali ad esempio l’Alta Chiesa inglese o le Chiese balcaniche con le cosiddette «Chiese libere» che si oppongono irreducibilmente a qualsiasi ingerenza dello Stato, anzi talvolta a qualsiasi cooperazione con esso. Sarebbe facile anche dimostrare come su certi argomenti, p. es. sulla guerra e la pace, a Oxford non fu possibile votare una risoluzione comune, se non a condizione di rimanere molto generici e talvolta addirittura nell’equivoco. L’Osservatore Romano ha d’altro canto già fatto rilevare come già l’esistenza di una pluralità di Chiese in confronto dello Stato unico fornisce a questo una serie di ragioni e di pretesti per imporre la sua prevalenza come arbitro tra le varie sette e confessioni: sovrano di Chiese suddite, chiamato o subito da esse siccome giudice ed esecutore. Ma premesso questo, non sarà inutile riferire, almeno in parte, delle risoluzioni votate. Sull’argomento Chiesa e Stato le tesi presentate dal prof. Fischer di Vienna costituiscono un rifiuto della dottrina nazionalsocialista. Il Fischer infatti afferma: «Il potere dello Stato è limitato dall’ordine della grazia dell’Evangelo e della Chiesa. Totalità dello Stato può soltanto significare che tutta la vita si riferisce alla comunità e che ogni azione in ogni campo della vita si compie in piena responsabilità davanti alla comunità. Se invece la totalità dello Stato dovesse significare il dominio sulla totalità dell’uomo, in tal caso lo Stato si arrogherebbe l’autorità di Dio, abbandonerebbe il terreno politico e aspirerebbe ad una dignità che spetta soltanto al creatore nella sua Chiesa…». Sarebbe una concezione pagana e anticristiana del mondo, una specie di mitocrazia. Questi argomenti vennero rincalzati dal presidente della sezione, che era lo svizzero prof. Hueber , già presidente della Corte costituzionale di giustizia: «Due fattori, egli disse, costringono oggi la Chiesa, in modo del tutto speciale, a precisare la sua posizione di fronte allo Stato: la scristianizzazione ed il sorgere e l’attuarsi della teoria di uno Stato totalitario». Uno dei più importanti doveri della Chiesa – continua lo Hueber – è quello di proclamare, anche di fronte allo Stato, le verità eterne, superiori ad ogni mutazione politica, ma capaci, tuttavia, di rafforzare lo Stato nelle sue funzioni. «Fintanto che lo Stato difende il diritto e la giustizia, deve avere ogni appoggio dalla Chiesa; ma questa deve difendere nello stesso tempo la parola di Dio, permeare la vita pubblica di spirito cristiano, sostenere la dignità della persona umana e deve, pertanto, godere della piena libertà. Per libertà della Chiesa si intende: la libertà di professare pubblicamente la fede, la libertà del suo insegnamento, del culto, dell’amministrazione ecclesiastica e la libera scelta dei propri ministri». Alla fine delle discussioni venne votato il seguente testo: «Noi riconosciamo che lo Stato è la più alta autorità nella sua sfera e che ha ricevuto da Dio la missione di garantire l’ordine e il diritto e di lavorare per il bene della nazione. Ma siccome ogni autorità viene da Dio, lo Stato rimane sottomesso al Suo giudizio. Dio stesso è la fonte della giustizia di cui lo Stato non è maestro, ma servitore. Così il cristianesimo non può riconoscere nessuna autorità terrena come suprema, giacché il lealismo verso lo Stato fa parte della sua obbedienza verso Dio e non può usurpare il posto di questa fedeltà primordiale e assoluta». La risoluzione respinge poi le teorie razziste: «Ogni nazione ha ricevuto da Dio un dono particolare che essa deve far valere al servizio della grande famiglia umana. Ogni orgoglio e ogni antagonismo di razza costituiscono ribellione contro Dio … L’egoismo nazionale che tende a soggiogare altre nazioni o minoranze è, non meno che l’egoismo individuale, un peccato contro il Dio di tutte le razze e di tutti i popoli. La deificazione di una nazione, d’una razza, d’una classe o di qualsiasi ideologia politica o sociale è idolatria; essa non può che aumentare le divisioni e condurre al disastro». La risoluzione si volge ora alla questione sociale e al pericolo comunista: «Sul terreno dell’attività economica il primo dovere della Chiesa è d’affermare che anche questa attività, come tutta la vita, rimane sotto giudizio di Cristo. La costituzione di classi e di caste antagoniste nella società contemporanea è un ostacolo alla comunione umana …». D’altro canto «le stesse condizioni di lavoro offerte a gran numero d’uomini e spesso la disoccupazione rendono loro assai difficile di corrispondere alla loro cristiana vocazione. Certi nuovi movimenti sociali sono nati per reazione contro questi mali. Ma alla loro lotta per l’instaurazione della giustizia sociale essi uniscono il ripudio di ogni fede religiosa. Poiché la Chiesa conosce la realtà del peccato, essa sa che nessun cambiamento nell’organizzazione esteriore della vita può di per se stesso estirpare il male sociale. La Chiesa non soggiacerà dunque all’utopica attesa di quei movimenti e dovrà denunciare senza equivoci il loro ateismo militante. Ciò facendo essa ha l’obbligo di riconoscere che in causa del loro accecamento in faccia ai mali economici, i cristiani sono in parte responsabili del carattere antireligioso di questi movimenti». Meno decisa è quella parte della risoluzione che si riferisce alla guerra. È evidente che qui i moralisti acattolici hanno dovuto rinunciare a precisare gli obblighi della coscienza cristiana. Dovere della Chiesa è di condannare la guerra senza restrizione, perché frutto e manifestazione del peccato. È questa una «verità che rimane, qualunque sia la risposta alle due questioni: quale è il dovere di una nazione chiamata a scegliere fra la guerra e ciò che essa considera come una intollerabile violazione del diritto? Quale è il dovere del cittadino cristiano d’un paese belligerante?…». Ma non basta condannare la guerra. «I cristiani sono chiamati a cooperare con tutte le forze per instaurare giusti rapporti e la pacifica collaborazione fra le nazioni e aiutarle a realizzare nella pace gli aggiustamenti resi necessari dalle circostanze sempre nuove. Così, se essi vogliono la giustizia tra le nazioni, devono essere i primi ad esigere che queste non concepiscano la loro sovranità in modo che essa doni a ciascuna di esse il diritto di essere giudice in casa propria». Il messaggio termina accennando alla questione dell’educazione cristiana. Qui per la Chiesa tutto è in gioco, e quindi essa deve essere pronta a dare battaglia contro chiunque le impedisca di offrire ai suoi figli una istruzione e una educazione cristiana. Appare di attualità una lettera dalla Cina alla Reichspost dal P. Mattia Leiterbauer S.J. Essa è piena di ottimismo sui risultati dell’evangelizzazione della Cina. I battesimi dell’anno scorso furono: adulti 106.316; bambini e in articulo mortis quasi 500 mila. Il numero dei catecumeni ha superato il mezzo milione e per l’anno prossimo si può sperare in un aumento. I cattolici in Cina hanno sorpassato il terzo milione, i missionari sono 4552, dei quali 1835 cinesi. Una delle ragioni di questi progressi sta «nella progrediente pacificazione del paese, a mano a mano che il potere centrale si fa sentire sulle provincie periferiche», e un’altra ragione è l’atteggiamento sempre più favorevole delle autorità verso le missioni. Il governo cerca la collaborazione delle scuole e delle personalità cattoliche. Le scuole medie ricevono facilmente il riconoscimento statale. Nei circoli intellettuali l’influsso della Chiesa aumenta a vista d’occhio. Il giorno delle Palme il legato pontificio battezzò in Pechino un professore universitario, membro del Consiglio economico, e nello stesso tempo padre Liou dava gli esercizi a 24 professori universitari e di scuole medie di Pechino. I Fratelli delle scuole cristiane nel loro collegio di Hong-Kong battezzarono a Pasqua 34 studenti del liceo. Il corrispondente fa poi delle cifre per dimostrare l’aumento del contributo cinese alle spese per la missione. «Ciò che ci riempie delle maggiori speranze – egli conclude – è il contegno di quell’uomo che ha in mano quasi totalmente un popolo di 500 milioni». Egli appartiene già da 10 anni ad una «chiesa cristiana» e dimostra ai cattolici ogni simpatia. «Se a questo capo riesce di governare la Cina evitando la minaccia comunista e l’invasione imperialista, anche la Chiesa può attendersi tranquilli e sicuri progressi». Registriamo alcuni punti fermi della «Settimana sociale» di Clermont. Lo sviluppo della personalità nell’educazione: «Il fanciullo deve essere protetto contro la solitudine anarchica alla quale l’esporrebbe la sua natura abbandonata a se stessa, e contro l’inquadramento a serie. Ogni metodo di educazione ha per fine la formazione della persona: cominciata nell’obbedienza, l’educazione ne deve completarsi con una decisione personale». La dignità personale del lavoratore: «Il lavoratore, e specialmente il lavoratore industriale, ha una vocazione misconosciuta dai regimi economici che comportano, in gradi diversi, una certa alienazione dell’essere umano, ridotto allo stato di strumento. Occorre restituire al lavoratore la dignità della sua persona, la libertà della sua vocazione ed il potere di dedicarvisi liberamente, ciò cui deve tendere ogni riforma sul piano economico. L’orientamento professionale, la libertà sindacale, l’organizzazione corporativa, ecc., hanno per scopo di dare ad ogni lavoratore quelle larghe possibilità di sviluppo che la sua vocazione esige». La persona umana sul piano economico: «È necessario dare un’anima al regime economico. Perché, se le leggi fisiche hanno ripercussioni economiche, se i tecnici e le forze strumentali sono indispensabili per la valorizzazione delle risorse terrestri, soltanto la persona umana, sul piano economico, ha qualità di autore; soltanto il bene comune delle persone deve essere considerato come fine». Lo Stato deve riconoscere e proteggere le società intermediarie: «La protezione naturale ed efficace della persona, in seno alla società temporale, implica, da parte dello Stato, lo effettivo riconoscimento delle organizzazioni cui il singolo appartiene e dalle quali egli riceve l’aiuto necessario all’adempimento della sua vocazione. Questi enti sono gli organi naturali della società politica, tutrice del bene comune degli individui che la compongono. Occorre pertanto che siano riconosciute e consacrate le funzioni di pubblico interesse assolte nella società dagli organi intermediari tra i cittadini e la suprema autorità». 