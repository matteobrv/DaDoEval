L’opera pontificia per la costruzione delle case parrocchiali in Italia non è ben conosciuta dal pubblico, è anzi da molti ignorata o la si confonde con altre grandiose opere edilizie del pontificato di Pio XI. È bene dunque farne cenno non tanto perchè sia dato unicuique suum, o per riguardo alle persone, quanto per illustrare una delle opere papali più importanti e grandiose. Monsignor Ing. S. M. Chiapetta , che dirige l’«Ufficio Pontificio per le Case Parrocchiali in Italia», presentando al S. Padre quasi duecento dei suoi «costruttori», il giorno 7 di Maggio, dichiarava, nell’indirizzo che ebbe la ventura di leggere ai piedi del trono papale, grande l’impresa a cui era stato indegnamente chiamato così che avrebbe osato fors’anche qualificarla come massima ma, senza dubbio, la riteneva non inferiore all’opera per le Missioni o per l’Azione Cattolica o per gli Studi Universitari. Affermazione che potrà sorprendere chi non conosce l’opera, ma è ben rispondente alla realtà dei fatti. Il Pontefice stesso, nel rispondere con paterna benevolenza all’indirizzo or ora ricordato, narrava la storia di questa Sua opera. Egli aveva considerato lo stato delle diocesi meridionali ed insulari d’Italia dove le popolazioni sono tutte buone ma mancano spesso di direzione spirituale perché, mancando la casa del sacerdote, attigua alla Casa di Dio, non si possono avere ovunque o nella maniera conveniente i pastori del gregge. Non è qui il caso di accennare alle ragioni di questo stato di cose né pare conveniente un lungo discorso per mettere in evidenza la gravità e la portata del problema. Basti far presente al lettore che il problema implica la disciplina ed il progresso stesso del Rev. Clero, l’istruzione religiosa e la pietà del popolo a cui s’annettono quistioni d’ordine religioso, morale e sociale. Si tratta dunque della salvezza delle anime, dell’educazione, la sola vera educazione dell’uomo, si tratta del bene massimo del popolo! Per ciò a ragione si deve dire grande veramente l’opera delle case parrocchiali e tale apparirà anche a coloro che, sulle prime, dall’idea della modesta abitazione del sacerdote, sono indotti a considerar modesta l’impresa. Ma non è piccola anche considerata come impresa edilizia. Lo stesso Monsignor Chiapetta, nel breve indirizzo che già abbiamo ricordato, designava le zone in cui ferve il lavoro immaginando un cerchio vastissimo che da Ancona e Senigallia, toccando molte delle diocesi intermedie, raggiunge l’ardente Sicilia e la fiera Sardegna! È qui che nel 1926 si sono incominciate le costruzioni, per passare alla Sicilia, in cui si dovette rallentare l’attività per far convergere ogni sforzo nelle zone delle Marche e del Vulture colpite dal terremoto . Ma non si è dimenticato di portar qualche beneficio anche a parecchie diocesi centrali, come si è detto, perchè l’attesa del turno non riuscisse troppo gravosa e per rispondere a particolari opportunità che si offrivano casualmente. A 352 ammontano le case costruite in Sardegna; a 238 quelle fino ad oggi erette in Sicilia; a 120 quelle delle Marche; a più che 100 quelle del Vulture. A 260 infine, complessivamente, quelle di altre località e diocesi del continente, non avendo dimenticate le 14 isole abitate, delle 28 che costituiscono l’arcipelago delle Eolie: Vulcano, Alicudi, Filicudi, Stromboli dove la terra trema! Un complesso di 1107 costruzioni a cui si devono aggiungere conventi e case religiose, episcopi, e diversi Seminari Diocesani ripristinati e chiese riparate o costruite ex-novo nelle zone colpite dal terremoto. Sebbene Monsignor Chiapetta sia un artista specializzato che può contare a centinaia le cappelle e le chiese riparate o nuovamente ideate nello stile che gli è caratteristico, prima di assumere la direzione dell’Ufficio Pontificio, non attende abitualmente alla erezione delle case di Dio là dove fa sorgere le case parrocchiali, perché le chiese, per grazia di Dio, non mancano. Ma nelle zone colpite dal terremoto il Santo Padre gli ha ordinato di costruire anche le chiese e molte sotto la sua direttiva sorsero infatti, come, ad esempio, quella del S. Cuore in Melfi , o furono ripristinate come, ad esempio, quella di S. Nicola che ricordiamo perché benedetta dal Vescovo, presente lo stesso Mons. Chiapetta che ebbe la dolce soddisfazione di celebrarvi devotamente la S. Messa. Altre chiese tuttavia, per ordini speciali del Santo Padre e per speciali necessità, furono anche in altri paesi costruite dall’Ufficio Pontificio. Citeremo le chiese di quelle Eolie che si specchiano nell’azzurro del Mediterraneo, contrasto ed armonia di acque e di fuoco, quelle Eolie, poc’anzi menzionate, là dove mancava l’altare del Signore. E meritano un particolar cenno gli «stazi», o stazioni che dir si voglia, della Sardegna e della Sicilia. Sono località sperdute, in zone talora impervie, a diecine di chilometri dai rispettivi comuni o centri abitati. I costruttori di Monsignor Chiapetta fanno sorgere colà delle minuscole e talor graziose costruzioni, colla cappella e l’abitazione del sacerdote, onde possano avere e la parola di Dio ed i Sacramenti e la Santa Messa anche quei pastori e quei lavoratori che vivono isolati e quasi lontani dal mondo! Altrove poi, l’Ufficio delle Case Parrocchiali, dove si presentano determinate circostanze, costruisce la casa parrocchiale e con essa il presbitero ed il coro così che il parroco possa celebrare nell’attesa che venga col tempo completata la costruzione della chiesa. Ed a proposito di chiese non vogliamo tacere che Monsignor Chiapetta regala volentieri il progetto delle chiese, anche dove non gli è permesso di costruirle, né vogliamo tacere che per ripristinar le chiese dirute si ricorse spesso ad opere degne di particolar menzione, come, ad esempio, la ricostruzione di un pilastro sfasciato dei quattro che reggevan la volta d’una chiesa, pur mantenendo in piedi la volta e compiendo poi le riparazioni necessarie. Un lavoro simile si sta per iniziare alla parrocchia di S. Marco in Rionero del Vulture. E per associazione d’idee vien qui fatto di mettere in evidenza le difficoltà che in talune sperdute contrade contribuiscono a rendere veramente cospicua l’opera delle case parrocchiali. Alludiamo ai villaggi isolati dove, talvolta, la popolazione stessa contribuisce a recare, a spalla, in lunga teoria, i materiali di costruzione o dove, come in certa località in quel di Melfi , occorrono due giorni di marcia per portare la sabbia dall’Ofanto! Brevi e fugaci cenni questi che permetteranno al lettore di comprendere quali difficoltà e fatiche richieggano le modeste costruzioni destinate a portare il soffio della spiritualità in tanti paesi della nostra Italia, a tante anime di quelle popolazioni che il Papa – come dicevamo – ben conosce e di cui ha voluto notare e premiare la bontà! Del resto a mettere in evidenza e giustificare il valore dell’opera varrà ancora il considerare come costi una cospicua somma di milioni, come sia di valido contributo a lenir la crisi così che si chiegga in molti paesi la costruzione della casa parrocchiale come carità temporale. E tale è infatti e tale apparirà a chi consideri le migliaia di lavoratori che guadagnano il loro pane col lavoro che loro fornisce l’Ufficio pontificio. I poco men che duecento costruttori infatti, convenuti in Vaticano e di cui diamo la fotografia, non sono che i dirigenti di sette od otto mila lavoratori di cui Monsignor Chiapetta si propone di recar le rappresentanze, in gruppi successivi, ai piedi del trono papale, ma che non possono, come è ovvio, essere adunati ad un tempo in massa imponente da cento e cento lontani paesi. Ed è pur degno di nota il generoso concorso dato dal Papa alla saggia opera del Governo Italiano per la ricostruzione dei paesi colpiti dal terremoto. Concorso che richiede copia ingente di danaro e di lavoro, pur studiandosi Monsignor Chiapetta, con singolare abilità, di raggiungere il massimo rendimento col minor dispendio. Circostanza questa che è resa manifesta anche dal numero esiguo di collaboratori – tre sino ad oggi – che costituiscono «l’ufficio» di Monsignore in Vaticano (ingg. Galbiati, Bonetti e sig. Paino) mentre numerosi, per ragioni ovvie, sono i costruttori sparsi nelle diverse plaghe d’Italia. Di questi non è possibile dar qui l’elenco, né vogliamo attardarci in cenni statistici esponendo le cifre, grossissime cifre, con cui si potrebbero misurare in metri cubi i materiali impiegati e gli edifici costruiti. Ma per non tacere di tutti vogliamo qui nominare i Signori Abbondanza, Guidali, Isola e Villa che iniziarono i lavori e vogliamo chiudere con una notizia, forse un po’ indiscreta, ma che recherà letizia al Santo Padre ed a molti di quegli eroici parroci che vivono spesso nella più squallida povertà, e che il mondo dimentica mentre ostacola spesso lo svolgimento del lor difficile ministero. Ecco la notizia. Il Santo Padre nel discorso che rivolse, come ripetemmo già, ai costruttori delle case parrocchiali, manifestò il desiderio di veder «compiuti» almeno i lavori in Sicilia, manifestando il dubbio che la volonterosa promessa di Mons. Chiapetta potesse tradursi prestamente in atto, conscio com’Egli è, delle difficoltà che si frappongono e della somma di lavoro che si richiede per un’opera di tal fatta. Ma Mons. Chiapetta sta organizzando «la campagna» e noi confidiamo ch’egli riesca in tempo relativamente brevissimo a compiere l’opera sua in tutte le diocesi sicule. Gli è che Mons. Chiapetta, a maggior gloria di Dio e per amore del Papa e per la diffusione del Regno di Cristo, vuole che il Sommo Gerarca possa ripetere, fra poco, ciò che già diceva a chi gli parlava di imprese americane, assicurando che anche in Italia come in America si sanno edificare in condizioni difficili e con economia di mezzi, ma con perfetta rispondenza allo scopo e con completa aderenza ai più diversi bisogni, molte centinaia di case in un tempo minimo! E crediamo, infine, che sarebbe grave manchevolezza, pur essendo sommarie queste notizie, se dopo aver ricordato il Direttore, dopo aver nominati gli abituali e più anziani suoi collaboratori, dopo aver accennato ai molti costruttori di cui sarebbe lungo l’elenco ed alle migliaia di operai, non si facesse menzione delle schiere ignorate che Mons. Chiapetta giudica come particolarmente benemerite! Alludiamo ai sacerdoti, alle suore, ai bambini, alle bambine, alle persone ricoverate nelle pie case delle più diverse regioni d’Italia, che pregano ed offrono sacrifici e comunioni per la buona riuscita dell’Opera, perchè molti fra i poveri parroci che ancora una volta vogliam qualificare come eroici, abbiano una casa, perchè il Signore benedica l’iniziativa saggia e santa del Padre Comune! 