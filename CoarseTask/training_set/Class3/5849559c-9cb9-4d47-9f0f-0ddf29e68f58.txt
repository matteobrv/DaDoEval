Parliamo un po’ degli Stati piccoli. La vicenda è meno drammatica, ma anche più controllabile e più analizzabile ad occhio nudo. Il nazismo, com’è noto, non si arrestò alla frontiera svizzera. Nella primavera del 1933 mentre Hitler trionfava in Germania, un professore di Zurigo, Ernesto Biedermann , fondava il «Fronte nazionale» , con un giornale Die Front ed una milizia, chiamata coll’antico nome della storia locale: Harst. Il terreno delle innovazioni e delle riforme era però già preoccupato dal «Nuovo fronte», organismo della gioventù liberale; Biedermann non fece che una secessione, protestando che il «Nuovo fronte» non era abbastanza nazionalista e dichiarando di disinteressarsi della riforma corporativa che i liberali avevano già messo allo studio. Il «Fronte nazionale» si diffuse a Zurigo e a Sciaffusa, e l’anno scorso conquistò 10 mandati su 125 al consiglio municipale di Zurigo. Ma perché i suoi progressi sono lenti, tanto che può contare al massimo su 20.000 elettori, in confronto di 950.000 che ne conta la Svizzera? Come mai il governo di Zurigo trovò la forza di proibire la milizia? Perché il movimento nazionalista stesso, venuto a sbattere contro le Alpi svizzere, si trova contenuto ed impastoiato dalle pregiudiziali democratiche, che costituiscono oramai una nota indelebile della mentalità svizzera. Il fronte di Zurigo infatti è nazionalista, razzista e autoritario come il suo genitore hitleriano, ma non giunge sino a proclamare l’assolutismo del Führer o di preconizzare il colpo di mano. Parla invece di riformare per voto di popolo la costituzione federale e, pur auspicando un presidente all’americana, si guarda bene dall’invocare l’abolizione del referendum popolare. Queste concessioni alla democrazia gl’impediscono la creazione del mito; ed ecco che il movimento stagna. E mentre ristagna, esso si vede subito circondato da concorrenti. Nella Svizzera tedesca i vari fronti di rinnovamento toccano quasi la dozzina, ed altri cinque se ne contano nella zona francese. Die Eidgenössische Front accentua il suo carattere cristiano (protestante), il Bund für Volk und Heimat è più conservatore e più cantonale, la Jungliberale Bewegung der Schweiz vuole rinnovare e purificare il liberalismo, Die schweizerischen Jungkonservativen sono i giovani del partito cattolico. Tutti questi gruppi vogliono innovare e ringiovanire ed hanno in comune la tendenza di rinforzare il potere esecutivo e di favorire – non tutti nella stessa maniera e misura – il corporativismo. Ma sorgono anche delle formazioni di carattere nettamente antitetico al nazismo. I repubblicani svizzeri sotto la direzione di G.B. Rusch si preoccupano anzitutto di difendere l’indipendenza svizzera e vogliono favorire lo sviluppo della «personalità non in un capo qualsiasi, ma in ogni cittadino». Il movimento della «Svizzera nuova» (Neue Schweiz), vuole essere al di sopra dei partiti, s’oppone al totalitarismo e alla dittatura, difende i principi e i metodi della democrazia e sovrattutto agisce per conto suo. Presa dai liberali di S. Gallo, quest’iniziativa ottenne poi l’adesione di cattolici, di protestanti, di socialdemocratici di destra. Nel suo ultimo congresso a Lucerna un prete cattolico celebrò la Messa da campo; e le riunioni furono poi presiedute da un moderato, ch’è ritenuto massone. Si lavora assieme, seguendo le tradizioni di Gaspare Decurtins. Terreno comune è il corporativismo. Si tratta di far passare nel Gran Consiglio una legge federale che, modificando l’art. 31 della Costituzione sulla libertà economica, renda possibili le corporazioni. Come base di discussione servì un abbozzo del liberale Schirmer di S. Gallo. Alla fine l’accordo venne raggiunto su di un progetto al quale aveva collaborato attivamente anche il christlich-nationaler Arbeiterbund. Siamo qui sempre ancora nel campo delle corporazioni facoltative e libere, e la meta è la formula cattolico-sociale: sindacati liberi rappresentati nella corporazione autorizzata. Abbiamo già visto altra volta che questa formola tiene il campo anche nella Svizzera francese, ove l’Union nationale et sociale de Fribourg, l’Ordre et Tradition de Vaud , il Front Valaisan , l’Ordre national Neuchâtelois e l’Union nationale de Genève lavorano già da tempo per la ricostruzione corporativa. Tutti questi «fronti» dunque, quando si tratta di attuare il loro programma puntano sulla revisione della costituzione (via lunga, sbarrata dai rossi, ai quali sono infeudati 2/5 dei voti) e cercano alleati, concludono compromessi. Il fascino del mito è sostituito dalla prosaica politica del possibile. Nelle riunioni della «Nuova Svizzera» si cerca la risultante svizzera. È il metodo migliore, rispondono gli Elvetici al muto interrogativo del cittadino dello Stato grande . «Per l’avvenire dello Stato democratico – afferma il noto scrittore corporativista cattolico di Lucerna Hofstetter-Leu –, questa collaborazione periodica di forze, organizzate su basi diverse, è metodo a lungo andare migliore e più sicuro di ogni esclusivismo». Notiamo, pour la bonne bouche, che ai lavori della «Svizzera nuova» partecipano anche delegati del «Fronte nazionale». Così il metodo tipico dell’Elvezia si è imposto perfino al nazismo, sul quale lo «svizzerismo» ha preso così una prima ipoteca. Tatarescu presiede un ministero di coalizione liberale-nazionalzaranista, collo scopo di riformare l’amministrazione e salvare il sistema parlamentare. In Giugno s’era telegrafato da Bucarest che, in seguito ad una protesta dell’esercito – l’esempio della Bulgaria aveva fatto colpo – era imminente la costituzione di un ministero di concentrazione, d’una specie cioè di gabinetto Doumergue, con alla testa Averescu e colla partecipazione dei piccoli partiti. Il suo programma sarebbe stato di abolire la proporzionale, rinforzare l’esecutivo e trasformare il senato in assemblea corporativa. Il re all’ultimo momento, innanzi all’atteggiamento risolutamente negativo dei due più grossi partiti, i liberali e i nazionalzaranisti, lasciò cadere la combinazione. Tatarescu ottenne invece dal parlamento una legge di pieni poteri che scade il 15 novembre, collo scopo di semplificare l’amministrazione, ridurre la burocrazia, che assorbe il 60 per cento delle entrate, e stabilire che, attuata una volta la riforma, nessun cambiamento sia più possibile per un ventennio, onde impedire la continua mutazione del personale. Il recente appello di Tatarescu alla solidarietà fra i due grandi partiti, venne motivato però anche dal proposito di attuare più decisive riforme. La nostra è la via legale e costituzionale, egli disse: se i partiti non la rendono possibile, il paese si getterà all’avventura. Si sa che anche in Rumenia s’invoca un terzo regno. Le «guardie di ferro» sciolte e proibite, vivono ancora illegalmente. Il loro programma boiaro e antisemita corrisponde agl’istinti profondi dell’anima rumena, che è essenzialmente rurale e odia ebrei e stranieri. Gli universitari, organizzati nelle «guardie di ferro» dal professor Cuza hanno trovato un alleato potentissimo in Cornelio Codreano , un maestro di scuola che in mezzo alle masse analfabete e superstiziose della campagna si fece credere l’arcangelo S. Michele, mandato dal cielo a liberare il popolo dagli strozzini e dai signori. Il suo successo anche fra il clero rurale fu tale che dovette intervenire con proibizioni e minacce di scomunica il patriarca ortodosso Miron Cristea . Cuza e Codreano godono pure di simpatie autorevoli. Il Re tuttavia sta fermo nella sua linea costituzionale. Anche in Romania come in Francia l’autunno deciderà se le invocate riforme verranno raggiunte col sistema parlamentare e per le vie legali o passando sul cadavere del parlamento. In Belgio si cura energicamente la situazione economica con un sistema creditizio che i competenti giudicano fra i migliori d’Europa e, per qualche istituto, assomiglia ai provvedimenti di risanamento finanziario presi in Italia. Il governo attuale pensa che qui stia la radice di ogni irrequietudine pubblica, e che, migliorata l’economia, il miraggio d’indefinite riforme politiche più o meno rivoluzionarie, perderebbe gran parte della sua suggestione. Abbiamo visto che anche le riforme costituzionali ed amministrative, elaborate dalla Destra cattolica, non escono dalle linee di una modesta evoluzione. Qualche politico dell’«associazione dei circoli», accetterebbe volentieri anche lo Stato autoritario, ma l’ala democratico-cristiana, capeggiata dal senatore P. Rutten, diffida delle soluzioni antiparlamentari. Lo si vide di nuovo nella recente settimana sociale di Lovanio che ebbe per oggetto di studio: «La classe operaia organizzata nello Stato». Le conclusioni della settimana sono nettamente contrarie all’individualismo liberale, ma proclamano «errore moderno» anche il totalitarismo nazista. Il compito più urgente – disse uno dei relatori della settimana – è quello di reintegrare la classe operaia nella comunità sociale, affrancandola dalle idee socialiste. Ciò si può ottenere colla diffusione delle idee democratiche cristiane e facendo della classe operaia uno strumento attivo del corporativismo professionale conforme alle direttive delle encicliche pontificie. Salazar, capo del governo portoghese, si è trovato anch’egli di fronte al fenomeno squadrista. Nonostante che nel Portogallo il sistema parlamentare sia stato abolito da un pezzo e che Salazar, riconosciuto dittatore per l’efficacia dei suoi provvedimenti finanziari, abbia introdotta anche l’organizzazione corporativa, sull’esempio dell’Italia, la gioventù portoghese subì tuttavia la suggestione, oramai europea, dello squadrismo; e sorse così per iniziativa di Rolão Preto e del conte di Monsaraz il movimento delle «camicie azzurre» con carattere sindacalista nazionale e tendenza antigovernativa. Salazar intervenne e mandò i due capi al confino. Ma dovette anche opporre squadra a squadra e così, facendo una concessione ai tempi, permise che si costituissero le «camicie grigie». Esse comparvero per la prima volta sulla piazza di Lisbona nel dì natalizio di Salazar e quando questi spuntò sul balcone del ministero delle finanze, l’enorme massa grigia levò il braccio al saluto romano. Otto Müller, comandante di reparto della «lega di difesa» socialista, durante l’insurrezione viennese del febbraio distribuiva ancora granate a mano ai difensori delle case operaie «Karl Marx». Fallito il colpo riparò in Russia, ove rimase quattro mesi. In luglio ritornò a Vienna, si consegnò alla polizia e fu condannato testé a sei anni di carcere. Durante il dibattimento, Otto Müller dichiarò che la situazione in Russia era tale da indurlo a ritornare in Austria a rischio di affrontare il carcere. Lontani dall’Europa: la grande attrazione londinese all’Albert Hall , durante l’estate che va morendo, fu il Pageant of Parliament. Era una serie di quadri plastici, che magnificarono la storia e le gesta del Parlamento inglese, ad incominciare dalla Magna Charta Libertatum, concessa da Giovanni Senzaterra fino al corteo reale per l’apertura della presente sessione . Psicologicamente dunque la Manica è un abisso. In quale città continentale un impresario inventivo si cimenterebbe a simile rischio? Leggendo tale notizia, si ripensa all’Avenir politique d’Angleterre del Montalembert . Il sistema parlamentare vive e supera le crisi soltanto là ove è storia e tradizione nazionale. «È urgente riformare lo Stato, ed è infinitamente più importante migliorare l’uomo e il cittadino…». «Infine fu un grave errore quello di pensare che un popolo si potesse soddisfare con progressi tecnici, che bastasse insegnargli il calcolo e la chimica e il modo di raggiungere la prosperità materiale. Un paese democratico ha bisogno d’una fiamma, d’una fede, d’un ideale. La democrazia francese ha soprattutto bisogno d’un supplemento d’anima». Chi scrive queste parole? Un predicatore, un misoneista, un medioevalista? No, è Joseph Barthélemy, pubblicando nel Temps un suo lucido commento al discorso di Norimberga, là ove Hitler dice che il nazismo aveva sopra tutto ridato un’anima alla Germania. Precisamente: questa Seele di Hitler è ciò che altri, sulla scorta di Giorgio Sorel, chiama mito. Ma ogni popolo cerca il suo mito nella propria epopea storica. I tedeschi nella selva di Teotoburgo e nel Walhalla , l’Italia fascista nel rinnovamento del romanesimo… Ma la Francia, ove prenderà questo «supplemento d’anima», finché rinnegherà le sue più gloriose tradizioni? Gesta Dei per Francos, fils des Croisés, Jeanne d’Arc! Voilà la question! Ed invece, anche oggidì che il governo Doumergue s’è accinto a far ordine, mentre si elaborano provvedimenti per ridare alla scuola un carattere nazionale, si ha fretta di rilevare che l’école laïque rimane tabù e che si tien fermo alla direttiva dei legislatori tipo Jules Ferry, i quali dégageaint l’école des liens confessionels, mais non pas des liens nationaux. Spezzare i vincoli più gloriosi col passato cristiano e voler ridare un’anima alla nazione, quale impresa disperata! Goebbels al congresso di Norimberga: «Nessuno ha portato ad un tal grado di virtuosità l’arte di dominare le masse; i tentativi fatti in altri paesi per imitarci sono quelli di semplici debuttanti». È vero, in nessun paese, come la Germania, il pubblico fu sottoposto ad un tal fuoco tambureggiante. Ma la prova che un simile metodo di suggestione collettiva organizzata possa portare effetti durevoli permanenti, secolari, è ancora da raggiungere! Benché lo Stato si sia impadronito di tutti i perfezionamenti della meccanica, l’individuo può ancora ritirarsi un qualche momento nelle cellule della propria coscienza. E in questa più serena dimora, il trionfo definitivo dell’idea dipende dalla sua veridicità intrinseca. Il Vangelo non è stato diffuso con parate né al suono di bellici oricalchi. La più grande impresa ideale dell’umanità, le crociate, fu predicata da uomini che percorrevano le contrade d’Europa in groppa ad una mula bianca. 