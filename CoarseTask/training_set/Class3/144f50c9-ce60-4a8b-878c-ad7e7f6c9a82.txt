Il partito popolare-agrario spagnolo è costretto a prepararsi ad una rude campagna. Si ricorderà che nel 1933 esso era diventato, in forza delle elezioni generali, il partito più numeroso delle Cortes. Tuttavia per un anno intiero Gil Robles aveva apportato i suoi voti al ministero radicale senza nemmeno pretendere di esservi rappresentato, e anche più tardi, quando la partecipazione dei popolari divenne proporzionata alle loro forze, essi non fecero questione della presidenza che rimase sempre ad un radicale. La meta dei cattolici spagnoli non era quella di soddisfare ambizioni ministeriali, ma quella ben più alta di arrivare alla revisione della costituzione. È noto che un articolo dello statuto prevede tale revisione, vincolandola però ad una maggioranza di due terzi del parlamento, oppure, dopo un certo lasso di tempo, alla semplice maggioranza dell’assemblea. Questo periodo viene appunto a scadere colla fine del 1935 e Robles e Lerroux, disponendo di tale maggioranza semplice, avevano stretto l’accordo di riformare, al principio del 1936, la costituzione, togliendone gli articoli ostili alla Chiesa cattolica. Ma una serie di scandali, scoppiati in seno al partito Lerroux, obbligarono quest’ultimo, messo in causa per le accuse di favoritismo contro un suo nepote, a cedere la direzione del governo al radicale indipendente Chapaprieta . Il 9 dicembre Chapaprieta si dimetteva a sua volta, sia perché un nuovo affare corruzionista venne a scuotere ancor più la già instabile posizione del capo dei radicali, rimasto nel gabinetto come ministro degli esteri, sia perché le riforme fiscali proposte dal Chapaprieta incontrarono forte resistenza presso i popolari. Ben presto fu evidente che questa era la crisi più profonda di tutte. Né il conservatore Michele Maura né l’agrario Martinez de Velasco riuscirono a costituire un ministero parlamentare. Logicamente si sarebbe dovuti arrivare a Gil Robles, il cui partito era rimasto illeso nella campagna anticorruzionista e che era pur sempre il partito più forte della Camera. Ma qui si ripeté il contrasto rivelatosi già altra volta. Il presidente Alcalà Zamora si rifiutò di affidare il governo a Gil Robles. Quali le ragioni? Non dovrebbe trattarsi di differenze programmatiche, perché il Zamora, come si ricorderà, fu il primo a levarsi dai banchi delle Cortes per denunciare l’odiosità anticlericale e antiliberale di certi articoli della costituzione e proporne la riforma. Bisognerà prestar fede alle notizie le quali parlano di un veto misterioso posto dalle sinistre contro un governo diretto dai popolari? Il presidente, si dice, teme che l’avvento di Gil Robles scatenerebbe di nuovo la guerra civile, come già la partecipazione dei popolari al ministero servì di pretesto per l’insurrezione social-comunista del 1934. Può essere anche che egli stesso dubiti del repubblicanesimo dell’«Azione popolare», benché essa non metta in prima fila uomini compromessi colla monarchia e venga anzi accusata dai monarchici e dai tradizionalisti di eccessivo adattamento repubblicano. Comunque, per evitare Gil Robles, si arrivò ad un ministero diretto da un ex radicale, Portela Valladares , e costituito di transfughi dei vari partiti parlamentari. Solo Martinez Velasco, capo del gruppo agrario, che apparteneva fino a ieri alla federazione di destra, dà una certa garanzia che il governo non assumerà un atteggiamento di netta ostilità contro la Ceda. Ma intanto il ministero Portela, che non ha una maggioranza parlamentare dietro di lui, prepara lo scioglimento della Camera e le nuove elezioni. Esse avverranno così fra due mesi e se è vero che nel frattempo si ristabiliranno le libertà costituzionali, è da prevedersi che ne profitteranno soprattutto gli uomini della «izquierda» e i socialisti il cui organo El Socialista sta per ricomparire. Il blocco delle sinistre è già in formazione , mentre Lerroux, indebolito dagli ultimi scandali, faticherà assai a tenere assieme il suo partito, che era stato finora il detentore più privilegiato del potere. Gil Robles ha già iniziato la campagna elettorale, preconizzando la costituzione di un blocco antimarxista e la gioventù di azione popolare (I.A.P.), tutta in ribellione per l’offesa recata al proprio «jefe» , inneggia già a lui come al prossimo trionfatore. Edoardo Benes è stato eletto presidente con una maggioranza impreveduta. Le trattative fra i partiti erano state laboriose, ma decisivo fu l’intervento del ministro mons. Sramek , il quale all’ultima ora riuscì a formare un blocco cattolico, costituito non solo dai popolari cechi e dai popolari slovacchi, ma anche dai cristiano-sociali tedeschi e magiari. Durante le trattative i deputati magiari avevano manifestato a Benes le lagnanze della minoranza ungherese e erano poi usciti dal colloquio dimostrandosi soddisfatti della dichiarazione del candidato presidenziale. Così all’indomani tutte le minoranze nazionali, ad eccezione del Partito nazista di Henlein , votavano in favore della presidenza Benes. È questo un passo importante che nel suo significato supera la questione numerica, dà nuovo rilievo alla missione unitaria di mons. Sramek e contribuirà a rafforzare la posizione del cattolicismo entro la nuova repubblica. Il dibattito svoltosi al senato francese sulla questione delle leghe è molto istruttivo. Il relatore della maggioranza radicale sosteneva che l’autorizzazione a sciogliere le leghe venisse deferita al consiglio dei ministri, cioè al potere esecutivo, mentre il guardasigilli Leon Bérard difendeva con grande eloquenza la tesi del governo, che cioè lo scioglimento delle leghe paramilitari dovesse essere affidato ai tribunali. Il discorso del Bérard fu magnifico e persuasivo, gli argomenti di lui, invocanti la classica divisione dei poteri e reclamanti le garanzie costituzionali in difesa della libertà dei cittadini, inoppugnabili. Ma l’appello alla dottrina liberale doveva fatalmente urtarsi contro un grave precedente. Inutile richiamarsi ai grandi maestri della legislazione liberale da Jules Simon a Waldeck-Rousseau , quando proprio lo stesso Waldeck-Rousseau, facendo votare nel 1901 la legge sulle congregazioni religiose, aveva tradito manifestamente la dottrina e la tradizione liberale, affidando cioè appunto al potere esecutivo il diritto di scioglierle e proibirle. A nulla valse la calorosa perorazione del Bérard il quale concluse così: «Noi vogliamo mantenere le istituzioni libere e ricondurvi coloro che il disagio dei tempi sembra allontanare da esse sotto la suggestione di non so quale mistica. Mostriamo a questi giovani che per noi il senso e lo spirito di queste istituzioni si riassumono nell’orrore dell’arbitrario; dimostriamo loro che abbiamo conservata la fede nella libertà fondata dai nostri maggiori». Il guardasigilli venne calorosamente applaudito e Laval gli strinse ripetutamente la mano. Ma tutto l’effetto di questo patetico appello crollò, quando gli oratori della sinistra ripresero in mano l’argomento del «precedente». Se nel 1901 si era creduto di creare delle leggi eccezionali contro il pericolo «clericale», perché non si potrà oggi dare al governo un potere straordinario, per impedire la guerra civile e ristabilire l’ordine pubblico? La biscia morde il ciarlatano. In quanti altri paesi, in quanti parlamenti i liberali che ora, messi in minoranza, fanno appello alla libertà, non devono battersi il petto ed esaminare la propria coscienza? La crisi protestante in Germania richiama di nuovo la nostra attenzione. È noto che il ministro dei culti Kerrl dopo aver nominato delle commissioni statali per l’amministrazione delle Chiese, aveva inibito a qualsiasi altra associazione di intervenire comechessia nella nomina dei parroci e dei pastori ausiliari, nell’esame e nell’ordinazione dei candidati, nella riscossione e nella amministrazione delle imposte ecclesiastiche, nella convocazione dei sinodi, ecc. ecc. Con questa proibizione generica si intendeva colpire sopra tutto la «Chiesa confessionale» riducendola ad un’attività puramente teoretica. Per un momento si dovette dubitare che l’opposizione organizzata nella Chiesa confessionale finirebbe coll’adattarsi alle ordinanze del Kerrl; e ne pareva un sintomo la campagna che il noto professor Barth , esiliato in Svizzera, sembrava voler avviare contro i suoi amici di ieri. Invece il sinodo prussiano della Chiesa confessionale radunatosi a Berlino il 5 dicembre, dichiarava di rifiutare l’«obbedienza alle ordinanze come quelle che minacciavano seriamente la propagazione del Vangelo». Questa decisione votata ad unanimità legava tutte le provincie ecclesiastiche, tutte rappresentate nel sinodo. La polizia prese subito varie misure per colpire i ribelli. Il famoso Martino Niemoeller, parroco di Dahlem, ebbe la proibizione di predicare in tutto il Reich e contro di lui e contro il vescovo slesiano Zenker venne avviato un processo disciplinare con l’immediata sospensione dello stipendio; altri capi della Chiesa confessionale ricevettero l’ammonizione e vennero avvertiti che un’ulteriore opposizione sarebbe stata considerata come alto tradimento. La polizia però sembra ora esitante, perché finora non si sa che sia intervenuta contro le dichiarazioni fatte dal pulpito di varie chiese nel senso della resistenza. Sotto il titolo «l’ordre des Jésuites et le conflit» il corrispondente romano del Temps cita due passi di un articolo di p. Brucculeri sulla Civiltà Cattolica coll’intento di dimostrare «la prise de position de la Compagnie de Jésus en faveur de l’Italie». Forse le intenzioni del corrispondente, il quale suole mettere quasi ogni giorno in particolare rilievo le dichiarazioni fatte da ecclesiastici italiani in favore della causa nazionale, saranno ottime, tanto da non meritare la gratitudine degl’italiani; ma è da augurarsi che i rilievi del Temps non diano nuovo alimento alle campagne che imperversano all’estero sul pensiero dei cattolici e la guerra. È ovvio per ogni uomo ragionevole che p. Brucculeri S. J., scrivendo con cuore di cattolico e d’italiano, non ha mai formulato né intende affermare un atteggiamento e una direttiva, per esempio, della Compagnia, allo stesso modo che p. Keiting, direttore della rivista gesuitica Month, o p. Yves de la Brière S. J. collaboratore degli Etudes o p. Levie S.J. nella Nouvelle Revue Théologique, scrivendo in senso diverso o contrario, non vincolano affatto il pensiero dei «Gesuiti» in genere. Se c’è mai questione anzi, nella quale si dimostra l’inesistenza della famigerata obbedienza cadaverica e la realtà invece «di un’autonomia di pensiero» – salvo i principi ed in materia di pratica applicazione – è proprio questa. Tanto farebbe chiamar responsabile l’Ordine Domenicano dell’atteggiamento della Vie Intellectuelle, gli Assunzionisti di quello della Croix, gli Oblati del quotidiano di Quebec e così via. 