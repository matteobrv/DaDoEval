La forza centrica del cristianesimo, com’è annunziato e predicato nell’Evangelo, è la carità ossia l’amore. Esso è una forza associativa infaticabile che fa della socialità una esigenza essenziale della nuova religione. In tale socialità però la persona non viene diminuita o sommersa, perché la nuova religione insegna anche che ogni individuo è l’artefice del proprio eterno destino. Come tale esso dev’esser libero d’indirizzare la sua attività interiore in qualunque senso. Perciò si può affermare che il cristianesimo crea e garantisce, di fronte a qualsiasi potere, la libertà delle coscienze. Così gli elementi costitutivi del nuovo ordine sono l’amore e la libertà, dai quali derivano anche le altre note fisionomiche della società cristiana: l’universalità, l’eguaglianza, la fraternità. Questa società è retta dalla paterna autorità di Dio, dalla quale promana ogni altra autorità, che dev’essere intesa e praticata come un servizio del prossimo nei limiti della carità. È questa la conclusione dello studio che Igino Giordani ha consacrato in un grosso volume al «messaggio sociale di Gesù» . Giordani vi indaga che cosa dica ed insegni Gesù sulla famiglia e sulla personalità umana, sulla giustizia e sulla carità cristiana, sui rapporti della religione coll’autorità civile e colla politica, intorno al problema economico e l’uso del denaro, sul lavoro e sul salario, sulla pace e sulla guerra, sull’universalismo e sul patriottismo ed infine che cosa rappresenti il Vangelo per l’arte, come espressione sociale. Tali capitoli costituiscono naturalmente altrettante sintesi di numerosi commentari evangelici e di studi particolari rivolti ad illuminare questo o quell’aspetto della prima predicazione cristiana, per cui sarebbe assurdo che si tentasse qui di sintetizzarli a nostra volta. È un libro questo che bisogna leggere e meditare, parte a parte. Qualche rapida citazione tuttavia servirà a meglio illuminarne le conclusioni che abbiamo già riassunte. «La relatività della vita terrena e la sicurezza d’una integrazione, per virtù di giustizia eterna, nella vita futura, dà alla giornata del cristiano un tono d’ottimismo» (p. 86). «La responsabilità è un portato della coscienza nuova, conseguenza della libertà d’arbitrio. È di tutti, proporzionata ai mezzi di ciascuno, nel senso che molto sarà richiesto da colui al “quale molto è stato dato”» (Lc. 12; 48). «Poiché l’essenziale del proprio essere era in sé, dipendeva da sé medesimo, l’uomo, fosse anche schiavo, era soggetto di diritti primordiali, naturali (congeniti con la sua creazione) anteriori allo Stato; e il nuovo ordine religioso li rivendicava e giustificava religiosamente» (p. 100). «Questo sangue e questi patimenti furono il prezzo dell’indipendenza dello spirituale dal temporale; … e insieme del riconoscimento del diritto d’imporre un’unica legge etica tanto ai sudditi, quanto ai re e quindi del diritto di giudicare anche le potestà politiche nella loro azione morale; e furono il prezzo della libertà delle coscienze verso la forza materiale e della vittoria del monoteismo sul politeismo di Stato» (p. 210). «Gesù (nel discorso delle Beatitudini) respingeva la ricchezza contro lo spigolo d’una relatività, dove, da tiranna, diventava ancella, spoglia del valore assoluto datole dal mondo; e istigava i ricchi stessi a ritenersi, malgrado la ricchezza, poveri: poveri nello spirito, cioè alla radice dei desideri» (p. 218). «La carità è lo spirito della giustizia: e senza lo spirito, la lettera, la formula, la scritta, custodita da tribunali e baionette, resta, finché può, morta» (p. 235). «La leggenda e la gratitudine hanno fatto di Maria il tipo della bellezza ideale; ma non devono far dimenticare di lei l’aspetto fisico, di donna proletaria, dalle mani callose, stanca per la fatica» (p. 239). «Egli (Gesù) scendendo al contingente immediato, avrebbe potuto risolvere la questione operaia del suo secolo; ma non ci avrebbe dato lo spirito, con cui risolverla anche negli altri secoli…» (p. 254). «Il Vangelo, se condanna la guerra, come principio e operazione di male, non condanna coloro che, per dovere, sono destinati a farla: i soldati» (p. 275). Uno dei meriti principali del libro del Giordani è quello di essere di una oggettività scientifica assoluta. Il lettore non deve temere di cadere nell’insidia di un partito preso o di una tendenza preconcetta. Distaccandosi da molti scrittori di cose sociali che scrivendo nell’ultimo quarto del sec. XIX in polemica coi socialisti, tentarono più o meno consapevolmente di piegare la predicazione evangelica alla loro tesi democratica o aristocratica, libertaria o autoritaria, il Giordani si attiene rigorosamente alle interpretazioni più accertate e alle deduzioni più sicure, rinunziando a ricostruzioni troppo ardite e pericolosamente liriche. Contro ogni sgarro egli si è premunito, armandosi di un’indagine seria e profonda delle fonti, studiando tutti i più celebri commenti degli evangeli e, se va debitore in particolar modo – com’egli stesso afferma – ai commentari di P. Lagrange , non vuol dire che non abbia attentamente consultato gli altri e non abbia confrontate anche le più celebri opere biografiche su Gesù dal Fornari al Lebreton , dal Grand-maison al Prat , non trascurando nemmeno avversari ed eterodossi da Renan allo Harnack , dal Barbusse al Ludwig . Oltre le opere di carattere generale l’A. rivolse naturalmente speciale attenzione a quelle che trattano degli insegnamenti sociali di Cristo in modo particolare e alle monografie sui singoli aspetti etico-sociali del messaggio evangelico: e nell’appendice bibliografica ce ne rende conto ampiamente, dimostrando che nessuna opera italiana o straniera di qualche importanza è sfuggita alla sua coscienziosa fatica. Il libro è quindi riuscito denso di erudizione e come inquadrato in una cornice storico-bibliografica di polemica attuale e arricchito di divagazioni e di note a pie’ di pagina che fanno il punto su certe questioni esegetiche, sull’autenticità dei vangeli in polemica coi protestanti, sui confronti fra i concetti evangelici e i principii delle antiche religioni e civiltà: mazdeismo, codice di Hammurabi, Avesta ecc. ecc. E tuttavia l’erudizione non ingombra, non appiattisce, che anzi talvolta nel Giordani il polemista e il poeta prendono la mano allo studioso e con uno stile caldo e nerboruto lo sollevano a pagine commoventi, ad altezze liriche le quali, come finestre spalancate sulla bellezza dell’orizzonte, compensano la faticosa salita dell’indagine. Questo nostro giudizio non vuol dire che se riconosciamo nell’opera del Giordani un frutto felice e prezioso di profondi studi e di lungo amore, tutto vi sia soddisfacente e perfetto. Ci pare ad esempio che il divagare troppo spesso nelle note, l’insistere troppo largamente sulla esposizione di episodi evangelici o d’insegnamenti di Gesù, che si devono supporre noti, nuoccia all’economia dell’opera la quale, specialmente nei primi capitoli (ambiente storico, Regno di Dio) potrebbe essere più succinta e più sintetica e correre più rapidamente verso il nucleo centrale: mentre qui invece, trattandosi delle varie questioni sociali, desidereremmo talvolta che l’a. fosse meno spiccio: si veda, ad esempio, la questione dell’usura a p. 230 o la spiegazione del: «non sono venuto a portar la pace, ma la spada» (p. 270). Confessiamo inoltre che, a prima vista, le 22 pagine d’introduzione sul cristianesimo sociale e sui criteri generali dell’opera, ci sono sembrate eccessive; ed abbiamo avuto l’impressione che l’autore, specialista apprezzato di studi antiprotestantici, abbia subito un tantino la suggestione di un’apologetica che gli è famigliare. La nota a pag. 15 ha però rettificata la nostra prima visuale. Essa dice che questo volume non è un libro per sé stante ma il primo d’un’opera più vasta sul Cristianesimo sociale. L’introduzione è dunque pensata come prefazione a quest’opera maggiore, e allora se ne spiega anche l’ampiezza e la struttura. Ciò fa comprendere anche perchè in qualche capitolo il Giordani abbia rinunziato a certi sussidi interpretativi che gli avrebbero agevolmente offerto la sua conoscenza dei Padri e dei primi interpreti pratici dell’insegnamento di Gesù. Tutto ciò è riservato ai volumi seguenti. Ed eccoci allora a formare il vivo augurio che il Giordani sociologo continui la sua opera, a costo anche che ne soffra il Giordani letterato. Egli annunzia d’aver già preparato i materiali per l’insegnamento apostolico, ed è universalmente nota la sua competenza nella letteratura della Chiesa antica. È facile prevedere quindi che tali volumi riusciranno ancora più interessanti e più nuovi del primo. Noi confidiamo che la benemerita «Unione Cattolica per le Scienze Sociali» patrocinerà la pubblicazione di tutta l’opera, la quale dovrà costituire una storia del cristianesimo sociale di ben altra ampiezza e profondità di quella del Benigni . Può sembrare invero che i tempi non volgano propizi a simili iniziative, quando la scuola cattolico-sociale in Italia soffre di paresi. Ma non si sente ora appunto più che mai il bisogno di risalire alle fonti per attingervi quei principii dottrinali che per gli uomini di carattere dovranno trasformarsi in pratiche direttive? Questo primo del Giordani è appunto un libro di orientamento. Lo leggeranno con profitto i giovani, i maestri dei giovani e tutti coloro che nella vita sociale si onorano del nome di cattolici e vogliono come tali governarsi. Di tale ossigeno abbiamo bisogno per respirare a larghi polmoni la vita cristiana e custodire ed alimentare la tradizione del nostro pensiero! Ci fu un tempo in cui si lamentava non a torto che i cosidetti sociologi cristiani fossero dei generici: troppa filosofìa, troppa speculazione ed invece poca storia, pochissima economia, nessuna statistica. Ed era vero. Ma non esiste anche il pericolo contrario di farsi assorbire dal tecnicismo, dalla monografia sul fenomeno o dai calcoli statistici? Sarebbe ingiusto di muovere qualsiasi rimprovero a questi laboriosi e benemeriti ricercatori e costruttori del particolare analitico. Ma la loro opera di elaborazione scientifica riesce sterile se tratto tratto non viene coronata dal lavoro sintetico che costituisce come l’anima dell’azione e l’impulso del movimento. L’iniziativa della «Unione Cattolica per le Scienze Sociali» è appunto lodevolissima, perchè tende a creare una sintesi che dia ali e direttiva al nostro pensiero; ed è una fortuna che fra i collaboratori essa abbia saputo guadagnare il Giordani, il quale all’oggettività della ricerca ed alla serietà scientifica dello studio associa le qualità brillanti dello scrittore, che sa parlare alle presenti generazioni nello stile che esse vogliono e comprendono. 