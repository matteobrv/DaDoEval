A cura del cardinale Faulhaber, d’accordo coi suoi colleghi dell’episcopato tedesco, si è pubblicata ultimamente la storia degli sforzi compiuti dall’episcopato per salvare il movimento cattolico sociale germanico. Da questa raccolta di documenti risulta che già nell’aprile 1933, poco dopo l’avvento di Hitler al governo, il cardinale Bertram , arcivescovo di Breslavia, al primo sentore delle minacce contro le associazioni operaie cattoliche, prese l’iniziativa di esporre in una lettera al cancelliere le sue inquietudini. Adolfo Hitler lo tranquillizzava allora con una lettera del 28 aprile 1933 nella quale scriveva: «Vi posso assicurare che non ho alcuna intenzione di prendere delle misure contro le organizzazioni operaie, a condizione tuttavia che la loro attività resti assolutamente estranea alla politica e che non si mostrino ostili al regime. Il governo sarà lieto di constatare l’adempimento di tali condizioni, perché non desidera affatto entrare in conflitto colle due grandi Chiese tedesche, ma di collaborare sinceramente con loro. Oso quindi pregare Vostra Em. di non mettere in dubbio la buona volontà e le buone intenzioni del governo nazionale». Nonostante queste dichiarazioni, due mesi più tardi, cioè il 22 giugno 1933, il dr. Ley , capo del «Fronte del lavoro», pubblicava una dichiarazione nella quale le società operaie cattoliche e protestanti venivano denunciate come nemiche dello Stato, «costituendo un ostacolo al grande sforzo intrapreso per la realizzazione d’un ordine nuovo». Il sig. Ley concludeva che a suo avviso «era giunto il momento di sopprimerle». Infatti da allora cominciò la persecuzione contro le associazioni, le cui riunioni furono proibite, i locali perquisiti, le bandiere e gli archivi confiscati; tutte le sedi vennero chiuse e le federazioni disciolte. Il cardinale Bertram telegrafa immediatamente la sua protesta, ma non gli si risponde che alcune settimane dopo con poche frasi evasive. Nel frattempo i vescovi riuniti a Fulda invitavano le associazioni perseguitate, i loro capi e gli assistenti ecclesiastici a resistere sulla breccia, e, pur adattando i loro quadri alla organizzazione corporativa che si annunciava prossima, a difendere l’esistenza delle società operaie cattoliche. Conviene qui notare che non si tratta di organizzazioni sindacali, cioè dei «sindacati cristiani» che inquadravano gli operai cattolici e protestanti, i quali non avevano voluto subire la dittatura della Confederazione socialista e che si erano anzi dimostrati un valido baluardo contro il bolscevismo. Questi sindacati erano già stati assorbiti nel «Fronte unico del lavoro», capitanato dai nazionalsocialisti; ma i vescovi, e i cattolici con loro, difendevano l’esistenza di quelle società operaie cattoliche di carattere culturale religioso e di assistenza non sindacale che, secondo le regioni, sono di tipo vario, chiamandosi qui Associazioni Ketteler, là Associazioni S. Michele e specialmente Gruppi Kolping, ben noti in tutto il mondo cattolico per la loro opera secolare in favore dell’operaio e contro le infiltrazioni rivoluzionarie. In questo momento la S. Sede aveva concluso il concordato, nell’art. 31 del quale lo Stato garantisce protezione alle organizzazioni cattoliche per permettere loro «un libero sviluppo». Una ordinanza del Führer, pubblicata poco dopo la promulgazione del concordato, disponeva l’abrogazione delle misure di dissoluzione prese contro le organizzazioni cattoliche e la revoca di tutti i provvedimenti di rigore presi contro i dirigenti ecclesiastici o laici di tali associazioni. Questo atteggiamento fruttò alcuni mesi di tregua, nei quali alcune delle misure deplorate vennero annullate e non se ne presero di nuove. Ma nell’aprile del 1934 il capo del «Fronte del lavoro» tornò alla carica dichiarando in un discorso che i membri delle associazioni operaie confessionali non potevano appartenere nello stesso tempo al «Fronte del lavoro». Ora tale esclusione nella situazione presente in Germania significa l’impossibilità di lavorare e di vivere. Ecco quindi i vescovi rivolgersi di nuovo per bocca del cardinale Bertram al ministro dell’interno per chiedere in nome dell’art. 31 del concordato la revoca del principio di esclusione pronunciato dal dr. Ley. Il ministro dell’interno avviò trattative coi rappresentanti dell’episcopato e alla fine di esse parve che si fosse trovato un modus vivendi per evitare su questo campo il conflitto fra la Chiesa e lo Stato. Ma fu un’illusione. Nella pratica in tutta la Germania venne rigidamente applicato il criterio del dr. Ley, cioè di escludere dal «Fronte del lavoro» tutti i soci delle organizzazioni operaie cattoliche e protestanti. Invano l’arcivescovo di Colonia si rivolse telegraficamente al ministro dell’interno e poi allo stesso Hitler. Uno dopo l’altro i gruppi operai cattolici delle grandi città vennero disciolti e il 25 gennaio 1935 cadde anche «l’ufficio di assistenza legale per gli operai cattolici». Il 25 aprile dello stesso anno il dr. Ley poteva annunciare che la distruzione degli ultimi residui delle associazioni religiose di mestiere era imminente. Nel luglio dello stesso anno tutte le organizzazioni cattoliche di Münster con 200 sezioni vennero disciolte come ostili allo Stato. Ancora una volta il 7 settembre 1936 i vescovi rivolgono ai presidenti delle organizzazioni perseguitate parole di conforto e di incoraggiamento riaffermando il diritto degli operai cattolici di rimanere uniti sul terreno religioso e nello stesso tempo dirigono una nuova lettera al Führer nella quale rilevano la necessità, di fronte ai pericoli moderni, «di riconoscere il diritto di vivere alle organizzazioni operaie, avendo queste, secondo le direttive della Santa Sede e d’accordo coi vescovi tedeschi, preso impegno di astenersi da ogni attività politica per dedicarsi esclusivamente a compiti religiosi e culturali». In quest’ultima dichiarazione si parla oramai di «situazione insostenibile». Negli ultimi giorni è corsa la notizia del colloquio del cardinale Faulhaber col cancelliere . Si può sperare che esso sia un principio di intesa? È certo che solo Hitler può avere la forza d’imprimere al movimento nazionalista un diverso atteggiamento e di renderlo meno ostile alle imprescrittibili esigenze della Chiesa cattolica. Hitler personalmente non si è mai abbandonato agli sfoghi anticlericali cui si lasciò trascinare durante il Kulturkampf lo stesso Bismarck. Andrassy racconta nelle sue famose memorie che in un colloquio avuto con Bismarck nel 1873, questi parlando del papa si trasformò tutto come in preda al furor teutonicus e diventando rosso come un gallinaccio gridò che il pontefice era «un pericolo per tutti i troni», un «rivoluzionario», un «anarchico» e simili. Già prima Bismarck aveva rivendicato in parlamento il diritto di «essere duro e di calpestare mit eisernem Schritt tutto quello che si opponesse all’instaurazione della nazione tedesca nella sua magnificenza e nella sua potenza». Il cancelliere di ferro per perseguire questo suo ideale unitario e totalitario fece abolire dal parlamento le garanzie costituzionali e si fece autorizzare a rifiutare al clero recalcitrante, che non voleva accettare la legislazione del maggio, ogni contributo e ogni congrua dello Stato; ma l’occhio perspicace di Windhorst vedeva giusto quando durante la discussione di questa legge della fame (Brotkorbgesetz) dichiarò che i cattolici, anche se avessero potuto, non avrebbero rovesciato il cancelliere, perché egli era l’unico uomo che, come faceva la persecuzione, così con la stessa energia avrebbe potuto farla cessare. Forse anche oggi i cattolici tedeschi pensano allo stesso modo. Su Bismarck influirono allora tanto ragioni di politica interna che estera. Oggidì, è vero, non esiste più il Centro col quale il governo debba contare, ma come allora esiste pur oggi una costellazione di politica estera, la quale potrebbe suggerire a Hitler l’opportunità di ottenere il concorso cordiale dei cattolici alla lotta antibolscevica. A lungo andare la lotta su due fronti è un assurdo e senza la simpatia dei paesi cattolici non si può parlare di vero e unico fronte anticomunista europeo. Ancora pochi anni fa la Confederazione generale del lavoro francese, come del resto ogni altra organizzazione socialista in Europa, si dichiarava contraria all’arbitrato obbligatorio nei conflitti sociali. Quando Millerand nel 1920 presentò un progetto che lo voleva introdurre, Jouhaux, che oggi ancora presiede la stessa Confederazione, chiamò questa soluzione «un espediente ignorante e pericoloso»; e un altro capo socialista diceva che «l’arbitrato obbligatorio è un povero mezzuccio di legislatori impotenti, ignoranti dei tempi e delle loro necessità». Gli operai dei sindacati cristiani che, fedeli alle direttive della scuola cattolica sociale, insistevano per questo provvedimento, rilevando com’esso avesse funzionato utilissimamente nella Germania del dopoguerra sotto la luminosa direzione di ministri cristiano-sociali, quali Braun, Stegerwald e Brüning, venivano accusati dai rossi di filo-capitalismo e di incomprensione sociale. Ora le cose vanno mutando. Si annunzia imminente la presentazione di un progetto di legge del governo Blum che introdurrebbe l’arbitrato obbligatorio in una procedura di conciliazione per gradi, assai simile a quella che fungeva in Germania; e di questi giorni fra la Confederazione del lavoro e la Confederazione dell’industria si cerca di raggiungere un’intesa sulle linee fondamentali del progetto. Ma ora l’opposizione viene da parte conservativa. Leggendo una serie di articoli sull’«arbitrage obligatoire» pubblicati nel Temps si rimane stupiti degli scherzi che si permette la dialettica in una questione tanto chiara. Ora è il Temps che dalle sue trincee liberali attacca l’arbitrato e alimenta nei padroni la diffidenza e l’avversione, affermando che esso non sarà che un nuovo strumento di conquista dei sindacati operai. Si afferma che l’arbitrato obbligatorio in Australia, ha fatto cattiva prova, alimentando fra le parti lo spirito di lotta. Lo stesso, secondo l’articolista, si dovrebbe dire della Germania, ove le organizzazioni padronali ancora nel 1928 affermavano che il sistema dell’arbitrato aumenta le pretese degli operai. Potrà avvenire così che la Francia, alla vigilia di una legge fatta per diminuire gli scioperi e le agitazioni operaie, rischi di non ottenerla non per l’opposizione degli agitatori, ma per la resistenza padronale. Certo bisogna ammettere che i socialisti del governo vi sono condotti non da vero spirito di pacificazione sociale, ma dalla necessità di tenere in piedi il fronte popolare, minacciato dagli scioperi; tuttavia, a parte ogni contingenza politica, l’arbitrato obbligatorio è uno dei più vecchi postulati della scuola cattolico-sociale e rappresenta un inizio che può avere un felice sviluppo. I cattolici francesi quindi lo appoggiano, anche se per il momento possa giovare a puntellare l’attuale situazione di governo. Nel 1927 il socialismo francese, come del resto la socialdemocrazia germanica, venivano attaccati violentemente dai comunisti. La parola d’ordine di Mosca era allora ancora quella di Lenin: esasperare la situazione politica sociale, aizzare gli operai contro i parlamenti e le democrazie, staccarli soprattutto dai procedimenti elettoralisti per farne invece delle squadre di azione, capaci di preparare la rivolta sulle barricate. Una vivacissima polemica allora dovette sostenere sul Populaire l’attuale presidente del consiglio francese contro il bolscevismo della Terza internazionale. Gli articoli pubblicati in quello scorcio vennero raccolti in un libretto intitolato «Le bolschévisme et nous» . A pag. 42 di questo opuscolo si legge come sintesi di tutta la polemica il seguente brano: «Questi dissensi non hanno soltanto creato, fra il bolscevismo e noi, una estrema difficoltà d’azione comune, ma hanno provocato fra i due partiti una specie d’incompatibilità sentimentale e morale. Riprendo e raggruppo i temi e le parole che, nel corso di questo studio, mi ritornavano senza tregua alla mente. Erano la disciplina e la gerarchia militare, la mobilitazione permanente di una truppa d’assalto, la preparazione del colpo di mano, l’esasperazione degli odi civili, degli odi di razza, la guerra interna, la guerra coloniale, la guerra esterna. Dappertutto l’appello alla violenza, ovunque la speranza nella forza. Per il socialismo, la violenza o la forza sono dei supremi ricorsi, dei quali cerca di prevenire o limitare l’uso. Per il bolscevismo, essi rappresentano l’unico mezzo di liberazione che resta aperto al proletariato oppresso». Come mai l’autore di questo libro si trova oggi a capo d’un governo che si basa anche sui comunisti? Senza dubbio, di primo colpo, vi si risponderà che sono i comunisti che hanno cambiato tattica. E, in quanto alla tattica, il cambiamento è evidente e proclamato. Dimitrov divenuto segretario del Komintern, vi ha portato le conclusioni suggeritegli dal fallimento della vecchia tattica comunista in Germania. Colà i comunisti avevano scavato la fossa, con una lotta tenace ed instancabile, ai governi moderati o dal centro appoggiati alla socialdemocrazia parlamentare. Essi vi erano riusciti provocando collo spavento della loro rivoluzione la reazione di destra e offrendo ragioni e pretesti alla rivoluzione nazista. L’effetto finale era stato il crollo totale del comunismo sepolto nella stessa fossa in cui, anche per sua causa, cadeva la democrazia. Ma d’altro canto se i comunisti hanno cambiato tattica, niente autorizza a credere che abbiano mutato spirito o programma. Ovunque ancora e sempre «l’appello alla violenza e la speranza nella forza», ovunque la tattica di infiltrarsi nelle file dell’esercito e di preparare la squadra di azione; ma soprattutto continua nel comunismo la predicazione suggestiva e fatale che a qualunque costo bisogna consacrarsi alla «liberazione definitiva dell’umanità» contro i preti e le classi dirigenti. Lo spirito che viene inoculato nelle masse è sempre quello del materialismo che, negando l’esistenza del paradiso in cielo, lo cerca in terra col collettivismo sociale. Oggi ancora quindi non solo per i partiti borghesi, ma perfino per i socialisti che pensano quello che scriveva Blum nel 1927, una collaborazione col comunismo dovrebbe essere incompatibile. «L’incompatibilità sentimentale e morale» permane. Nessuna scusa quindi giustifica l’accordo dei radicali e dei socialisti coi rappresentanti del comunismo. Tuttavia se si vorrà esaminare come mai ogni incompatibilità venne superata, si troverà che anche dall’altra parte furono commessi gravi errori. La violenza del linguaggio, il carattere allarmante di certe dimostrazioni, ebbero l’effetto di gettare il panico fra le classi della borghesia radicale, attaccata alle istituzioni repubblicane, e contribuirono a creare i due blocchi. In mezzo a loro pochi gruppi minori si sforzano di scongiurare questa formazione antagonistica, fatale alla vita politica francese. Notevole lo sforzo dei cattolico-sociali, notevolissimo quello dell’episcopato che, facendo fronte contro il comunismo, riconferma però la direttiva mediana e sintetica che è propria del cattolicismo, applicata ai problemi e alle istituzioni sociali. Speriamo, dicono i cardinali di Francia, alla fine del loro manifesto, «che in Europa vi sia ancora posto per un regime, il quale sotto il triplice influsso dell’ispirazione cristiana, della cultura latina e della tradizione francese, lasci fiorire una serena e prudente libertà». Il cristiano-sociale dr. Winter , nominato dal Dollfuss vicepodestà di Vienna, coll’incarico di guadagnare al nuovo regime austriaco le masse operaie, inquadrate fino allora dai socialisti, e che a tale scopo aveva organizzata una vivace propaganda a base di libere discussioni e d’inchieste, viene ora dimesso d’autorità dal suo onorifico posto. La sua evoluzione personale che lo veniva a mano a mano discostando dalla politica ufficiale subì una grave recrudescenza, quando fu annunziato l’accordo austro-germanico dell’11 luglio . Contro tale atteggiamento egli insorse in un opuscolo intitolato «Monarchia e proletariato» : la sua tesi è che contro il nazismo bisogna costituire un fronte popolare europeo, accettandovi anche i comunisti, e la sua critica si rivolge contro i cattolici e perfino contro il Vaticano, accusati di mettersi dalla parte dei potenti. Lo strano è che questo fronte popolare in Austria dovrebbe essere diretto dalla «monarchia». Nessuna meraviglia che tali idee abbiano reso il Winter incompatibile al suo posto. Il proposito di Dollfuss però permane e verrà affidato ad un fiduciario della classe operaia. 