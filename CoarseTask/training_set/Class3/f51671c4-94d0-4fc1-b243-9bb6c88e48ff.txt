Quando scrivemmo che la piccola Austria era destinata a diventare sul terreno politico un interessante paese sperimentale, fummo facili profeti. Tale fu il Belgio nella seconda metà del secolo XIX, quando i cattolici vi crearono il metodo di governare liberamente senz’accettare il liberalismo o fecero, più tardi, una politica sociale e democratica, pur combattendo il socialismo. Chi non ricorda i congressi di Malines e di Liegi , nei quali Montalembert prima e i vescovi sociali belgi, francesi, tedeschi ed inglesi poi, cercarono o formularono le direttive della politica cattolica nei regimi democratici e nei nuovi ordinamenti sociali? Fu nel piccolo, ma progreditissimo Belgio che si esperimentò il voto plurimo e s’inventò la proporzionale, tentativi entrambi di correggere e rendere operante il suffragio universale; fu nel Belgio che si tentò l’azionariato operaio, si sviluppò in modo eminente la cooperazione, si promosse la corporazione privata. In tutti questi esperimenti si cercava allora la soluzione di centro, la sintesi mediana fra le tendenze dominanti, venissero esse da sinistra o da destra. Non è appunto quello che tentano di fare ora i cattolici austriaci, di fronte al socialismo marxista da una parte e al socialismo nazionale dall’altro? Impossibile prevedere se riusciranno, date le supreme difficoltà che li assediano, né qui intendiamo commentare le manovre e le singole fasi tattiche nelle quali si svolge ora la politica austriaca. Ma è interessante invece, per i cattolici di tutti i paesi, di seguire la linea strategica, di illustrarne l’ispirazione e il pensiero dominante. Nel resoconto del congresso cattolico ci ha colpito sovrattutto il discorso del noto scienziato p. Guglielmo Schmidt , professore all’università di Vienna e, com’è noto, preside anche del Museo missionario lateranense. Il discorso tratta della «libertà e dei vincoli del cristiano nella società» e tende a dimostrare che, mentre nell’epoca liberare e socialista il cristianesimo ha posto dei freni e dei limiti al movimento verso l’individualismo e la libertà, lo stesso cristianesimo impone limitazioni e freni anche alla reazione antiliberale e antibolscevica, scoppiata nei nostri tempi. «Che cosa significa – si chiede l’illustre oratore – questo violento flusso e riflusso? È forse l’antica dialettica hegeliana, che interpretata materialisticamente da Marx e da Engels venne accolta con tanta premura nel sistema socialista e bolscevico: tesi, antitesi, sintesi? È dunque proprio così, che tutta la civiltà umana debba sempre oscillare fra un estremo e l’altro, prima di arrivare ad un tranquillo equilibrio? Io credo perfino che ovunque non intervenga colla sua forza vitale il cristianesimo, non solo da un estremo si cada nell’altro, ma nemmeno in seguito si ritrovi la linea mediana e si ritorni invece al primo estremo! … Ove interviene invece colla sua forza vitale il cristianesimo, non è necessario che alla tesi di un estremo segua l’antitesi dell’altro estremo, ma esso può condurre immediatamente alla giusta linea della moderazione. Questo può fare la Chiesa, perché essa insegna e reca non soltanto forti obbligazioni e vincoli, bensì anche magnifiche libertà… Appunto perché la Chiesa più di chiunque conosce e riconosce tanto il valore della libertà quanto la necessità dei vincoli, essa può meglio che altri opporsi a che una salutare reazione contro la tesi di un male degeneri in una fatale antitesi di un altro male: stat Crux, dum volvitur orbis». L’oratore ha poi continuato occupandosi del concetto totalitario dello Stato, della libertà morale e della protezione della personalità umana ed ha rilevato che la concezione cristiana, quale è formulata da Pio XI nella Quadragesimo anno, e quella dell’antico germanesimo, com’è annunciata dallo storico Frick , s’incontrano nell’affermare che ogni comunità sociale, anche piccola, deve fare tutto quello che può, secondo le forze proprie, prima che lo Stato intervenga col suo potere supplettivo ed integrativo. Il discorso termina coll’affidare all’Austria, imbevuta di tradizioni cattoliche e guidata dal suo senso della misura, il compito di ristabilire nel popolo tedesco l’equilibrio fra libertà e autorità, tra libertà e vincoli. Lo stesso pensiero, così nobilmente espresso dall’illustre etnologo, si rivela in altre manifestazioni del medesimo congresso. Così il professore Hollensteiner nella grande assemblea universitaria dichiara: «Noi abbiamo bisogno d’uno Stato che senza riserve riconosca Iddio come suprema fonte di ogni autorità… Ma d’altro canto non possiamo vedere la salvezza in uno Stato autoritario che idolatri lo Stato stesso». Quando nella riunione delle associazioni artigiane Kolping , si proclama la costituzione autonoma di quelle austriache, per non sottostare a quelle già «gleichgeschaltet» della Germania, fa capolino lo stesso pensiero, che assumerà poi forma lapidare ed accento autorevole nel discorso allo stadio del cancelliere, il quale proclama di voler attenersi nella riforma costituzionale alle ultime encicliche del Santo Padre e, specie per il corporativismo, alla Quadragesimo anno. Né il suo grande discorso programmatico, tenuto ai margini del congresso, come ha già dimostrato G.G. nell’Osservatore Romano, deve interpretarsi diversamente. «Non posso ancora dire come sarà definitivamente il nostro progetto di riforma, spiegherà poi Dollfuss nell’intervista al New York Times, ma sarà uno Stato corporativo diverso dagli altri». Significa questo che non si varrà dell’esperienze fasciste e hitleriane? Crederlo sarebbe fargli torto. L’on. Kunschak , capo dei lavoratori cristiani, erede più diretto di quella democrazia cristiana che fiorì sotto Lueger, riferendo al congresso sulla questione operaia, dichiara che il socialismo ha fatto fallimento e che la questione sociale – con 30 milioni di disoccupati! – è ben lungi dall’essere risolta, ma ci tiene a rilevare che in questo periodo i progressi circa le condizioni di lavoro, la legislazione sociale, l’elevazione della classe operaia, sono stati notevoli. Di questi progressi furono promotori anche gli operai cattolici, i quali diedero alla Germania un cancelliere come Brüning, «cui i fratelli austriaci mandano un riconoscente saluto, augurando che egli ed i suoi possano presto dedicare nuovamente le loro forze ai progressi del loro popolo». La democrazia è venuta meno al suo compito, conclude in un altro discorso, tenuto a Linz domenica 17, lo stesso Kunschak. «La democrazia è fallita in Austria, perché nel sistema democratico fummo lanciati improvvisamente dopo la guerra, senza preparazione, senza conoscere l’essenza della democrazia e con un Parlamento che volle assorbire anche il potere esecutivo. Ma ciò nulla toglie alla giustezza del principio della democrazia, cioè al diritto del popolo di condeterminare tutti gli affari che riguardano la sua vita e i suoi interessi». Il Kunschak si dimostra qui dunque un discepolo del Seipel che, in armonia del resto colla scuola di München-Gladbach, distingueva la «Formaldemocratie» del dopoguerra nell’Europa centrale dalla democrazia in sé e credeva che si dovessero modificare gli ordinamenti, per salvare la sostanza del sistema rappresentativo. Democrazia! Questa parola è all’ordine del giorno, ma prende significati sempre meno precisi. L’ex cancelliere Winkler patrocina nel convegno di Graz una «democrazia corporativa» in opposizione a quello ch’egli, provocando la crisi, chiamò austrofascismo delle Heimwehren; il partito socialista austriaco, alimentatore dell’austromarxismo, colla riserva della dittatura proletaria, si proclama ora fiero paladino della democrazia, mentre i fuorusciti nazionalsocialisti reclamano da Monaco le elezioni a suffragio universale e il ministro tedesco degli esteri von Neurath dichiara ai rappresentanti della stampa che «il nazionalsocialismo in Austria niente richiede che non gli competa secondo i principii della vera democrazia»! Questo richiamo alla democrazia si capisce poco in Austria – ribatte la Reichspost –, quando ci viene dai nazionalsocialisti che, non avendo ottenuto nelle ultime elezioni libere più del 33,1 per cento dei voti, hanno pur ottenuto e tenuto il potere di fronte a tutti. Comunque, lo stesso giornale intende chiudere la polemica intorno alla «democrazia», invocata a Graz, e al «fascismo» patrocinato dagli heimwehristi, dichiarando che non bisogna baruffarsi per i nomi e per le forme. Ciò che vale è lo spirito. Il cancelliere disse di voler «la costruzione di una nuova Austria sulla base dei principii cristiani, degli insegnamenti della Chiesa, delle circostanze storiche». Sarà qualche cosa di autoctono, d’austriaco, conclude l’organo di Dollfuss. È ben ciò che, più pittorescamente, il ministro Schuschnigg – sempre in margine al congresso – spiegò alle sue milizie con queste parole: «Il cappello da bersagliere fa certo parte in Italia di una bella divisa; l’elmo chiodato prussiano è un simbolo di molti meriti; ma da noi in Austria se li copiassimo tali e quali, sarebbero senza stile. Noi preferiamo l’antico berretto dei cacciatori imperiali». Sono queste le «circostanze storiche», dalle quali dipendono la possibilità di applicare le direttive cristiane e anche il modo della loro applicazione. Nell’arsenale della storia politica austriaca non mancano dei pezzi che potranno servire anche all’odierno ricostruttore, ed ogni nuovo regime che si progetti vi potrà trovare analogie: i conservatori del Vaterland che non volevano il suffragio universale, caldeggiato invece da Lueger e dalla Reichspost; i cattolici feudali alla Francesco Thun e i democratici col principe Luigi Liechtenstein; ma sovrattutto quell’arsenale abbonda di progetti e programmi di riformatori cattolici, a cominciare da Carlo Vogelsang forse il primo in Europa e più profondo assertore della ricostruzione corporativa, fino a mons. Seipel che mediante le corporazioni voleva riequilibrare il sistema rappresentativo. Riformatori e progetti ai quali mancò il favore delle circostanze storiche o venne meno l’energia degli esecutori. Dollfuss alla fortuna seconda unisce la forza della volontà. 