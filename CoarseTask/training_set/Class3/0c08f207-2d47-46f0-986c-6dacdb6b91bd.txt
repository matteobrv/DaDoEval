Chi avrebbe detto che il processo Stawinski si sarebbe svolto e chiuso innanzi alla Corte d’Assise della Senna fra l’indifferenza generale o almeno senza destare un’eco profonda nel mondo? La giustizia ha colpito con parecchi anni di carcere gli esecutori materiali della frode e non ha risparmiato quel deputato e sindaco di Bayonne, Garat , principale complice di Stawinski nella emissione di 260 milioni di falsi buoni municipali, ha colpito anche il deputato Bonnaure , che, come avvocato, aveva scientemente lavorato per il frodatore, ritraendone un onorario di 700 mila franchi ed in fine non ha risparmiato quell’ex generale di cavalleria Bardi de Fourtout , che fu chiamato l’«acrobata della cavalleria finanziaria». Gli uomini politici però, quali Dubarry direttore della Volonté, Camille Aymard, direttore della Liberté e Paul Levy, direttore del giornale Aux Ecoutes, furono assolti, e tale indulgenza verso qualcuno di loro venne motivata dal pubblico ministero colla scusa che se aveva delle colpe le aveva ben espiate col lungo carcere preventivo. Nel frattempo inoltre la Provvidenza aveva reclamato per la sua divina giustizia, oltre il colpevole principale Stawinsky, anche quel consigliere di Stato Wurtz, del quale al processo si lesse una lettera a Stawinski, nella quale pretendeva delle mance più grosse. Questo l’epilogo giudiziario. Che sarà dell’epilogo politico parlamentare? I volumi della Commissione d’inchiesta giacciono da tempo sui banchi della Camera, senza che si sia mai arrivati a quella discussione chiarificatrice che avrebbe forse potuto tranquillizzare la opinione pubblica. Durante la sua requisitoria il pubblico ministero non mancò di alludere alle responsabilità più alte che erano in causa in questo affare, e si riferiva specialmente a quell’ex ministro Dalimier che è risultato almeno troppo legato con gente sospetta. Ma siffatte responsabilità politiche colpiscono ancora ben altre persone. Però se da una parte risulta vero che il processo Stawinski ha rivelato metodi e costumi che la pubblica morale deve condannare, dall’altra è anche vero che le esagerazioni di certa stampa, troppo corriva a coinvolgere nello scandalo tutti i maggiori avversari politici e lo stesso regime parlamentare repubblicano, hanno finito col fare perdere alla campagna quel senso di misura e di sincerità che avrebbe dovuto avere per riuscire nell’intento epurativo, a parte ogni sfruttamento politico. Oggi vediamo Chautemps , bersaglio preferito di tutti gli attacchi, ritornare a far parte del nuovo governo, vediamo Guernut , ex segretario generale della Lega dei diritti dell’uomo e presidente di una delle commissioni d’inchiesta Stawinski, diventare ministro dell’educazione nazionale e il movimento massonico radicale rinforzato, perché in seguito allo sfruttamento della campagna Stawinski esso si è sentito galvanizzare dal compito di difendere il regime repubblicano. La partita è tutt’altro che chiusa e potrà darsi ancora che all’ondata di sinistra risponda un’altra ondata di destra, ma per il momento appare chiaro che un problema di moralità pubblica è stato piuttosto compromesso che risolto da chi ha voluto inserirvi lo sfruttamento di una tesi politica. Nell’ottavo congresso comunista francese, radunatosi in questi giorni a Lione, si è avuta una impressionante rassegna dell’organizzazione della attività comunista. Gli iscritti al partito sono 714.000, dei quali 28.000 nella regione di Parigi. Il relatore Cachin mise in rilievo i recenti acquisti del comunismo francese nei circoli letterari e intellettuali. «Nella pagina letteraria dell’Humanité , egli esclama, si vedono sfilare tutti i più bei nomi della letteratura francese, se si eccettuano gli Accademici o quelli che vogliono diventarlo». Accanto all’Humanité che tira 250.000 copie esistono altri 39 settimanali che si stampano complessivamente in 175.000 esemplari. Accennando alla nuova tattica del comunismo francese Cachin dichiara: «Il partito segue gli insegnamenti di Lenin il quale ha detto che qualora si presenti un ostacolo impossibile a sormontare, bisogna girarlo e, se occorre, indietreggiare anche un pochino per poter poi prendere lo slancio. Noi vogliamo l’unità operaia e perché la vogliamo il nostro partito è diventato persuasivo in confronto del complesso delle forze operaie. Ciò è necessario finché il fascismo non sarà morto. Noi abbiamo sottoscritto il patto della libertà sindacale, abbiamo firmato il programma del fronte popolare, programma che naturalmente non è comunista ma che ci offre alcune realizzazioni immediate. Dopo, vedremo! Noi non dimentichiamo che la nostra meta è quella di costruire la repubblica francese dei Sovieti. Possiamo accettare delle alleanze e partecipare ad un grande movimento popolare per arrestare il fascismo. Ma il nostro dovere è quello di elevare il proletariato al rango di classe dirigente». Nello stesso congresso l’onorevole Maurizio Thorez ha fatto dichiarazioni che lasciano trasparire la stessa tendenza. «Noi siamo e resteremo internazionalisti. Ma questa non è una ragione per soffocare in noi l’amore che portiamo alla nostra magnifica patria. Noi siamo fieri del grande passato del nostro paese, del secolo di Luigi XIV, come degli uomini della nostra rivoluzione del 1793. Cantando l’Internazionale abbiamo ripresa la Marsigliese. Issando la bandiera rossa, abbiamo ripresa la bandiera tricolore dei nostri antenati. Il comunismo, aggiunge Thorez, è disposto ad appoggiare un governo che proceda all’effettivo disarmo delle leghe fasciste, che metta termine alla dittatura delle grandi banche e che offra maggiori sbocchi all’agitazione e alla propaganda del partito comunista e prepari la presa totale del potere da parte del popolo. Un tale governo sarà la prefazione al governo degli operai e dei contadini, alla dittatura del proletariato e alla repubblica dei Sovieti». Audaci illusioni o calcolo machiavellico ben fondato? Altre volte abbiamo richiamato l’attenzione dei lettori sulle diverse correnti politiche che dividono i cattolici belgi. Quale effetto avranno tali divisioni sulle prossime elezioni parlamentari? È questa la preoccupazione dei capi che di questi giorni cercano di convogliare le forze cattoliche verso un’unica mèta. Sono soprattutto i giovani che formano l’oggetto di pressioni varie e contraddittorie. Il sig. Pierlot , presidente dell’Unione cattolica, ha colto l’occasione di un convegno della Jeune Garde Catholique a Tournai, per esaminare la crisi degli animi e fare un appello alla gioventù. Dopo aver esposto lo stato di disagio profondo che esiste in confronto degli uomini politici e conseguentemente delle istituzioni che essi rappresentano, egli dichiara che questo disagio è dovuto bensì anche a delle colpe e a degli errori commessi, ma sopratutto alle campagne sistematiche di stampa e alle violente esagerazioni e deformazioni che colpiscono gli uomini parlamentari. «Le conseguenze di questo stato d’animo sono le seguenti: disinteresse riguardo al regime, assenza di considerazione riguardo alle autorità, disgusto e astensione sul terreno della vita politica e diserzione del dovere civico. Gli uni adottano una posizione di indolenza e sono coloro che dicendo che non vi è più nulla da fare, si rassegnano ad aspettare l’uomo integro, il capo energico che metterà tutto a posto. Altri che proclamano i vantaggi della dittatura, meriterebbero di essere presi in parola». Accennando evidentemente alla Germania, il Pierlot continua: «Paragoniamo la situazione materiale del Belgio con quella di qualche Stato sottomesso ad un regime di forza. Dal punto di vista morale i poteri nelle mani di un uomo solo o di alcuni uomini danno maggiori garanzie? Maggiori saranno gli abusi, ma sarà proibito parlarne. Converrà rinunciare a giudicare uomini e avvenimenti per adottare opinioni fatte dalla stampa e dai discorsi ufficiali. Nel nostro paese il pericolo di domani non è la dittatura di un uomo, ma il trionfo e la potenza del partito socialista che profitta di tutte le occasioni per impadronirsi di tutte le vie del potere. È l’intrusione dello Stato in tutti gli affari; è la distruzione delle molle del progresso che si chiamano responsabilità personale, interesse famigliare, la gioia del lavoro libero». A questo punto l’oratore accenna al nuovo programma del partito cattolico colle riforme da esso proposte e che abbiamo qui già lumeggiato e termina con un caldo appello alla gioventù chiamata a propagandare le nuove idee e le nuove riforme. Il New York Times ha pubblicato recentemente un’intervista con monsignor Ruiz Flores , delegato apostolico nel Messico, che dopo la sua brutale espulsione del 1932, soggiorna, come è noto, negli Stati Uniti. L’intervistato doveva rispondere sovrattutto alla domanda: se esista veramente nel Messico una organizzazione armata cattolica con tendenze rivoluzionarie. Il delegato ha detto che vi sono quattro specie di bande nel Messico: quelle dei veri banditi che si nascondono nelle montagne, quelle formatesi in opposizione contro certi governi locali, quelle che sostengono le pretese di Villareal il quale si proclama il vero difensore della costituzione e finalmente – ha detto Mons. Ruiz – «è possibile che in certi luoghi dei gruppi cattolici si siano muniti d’armi, senza un piano generale, senza un’organizzazione e senza la sanzione della Chiesa. I vescovi e i sacerdoti hanno avuto l’istruzione di evitare qualsiasi ingerenza in favore o contro qualsiasi gruppo armato. Di fatto il governo del Messico viola la sua propria costituzione ogni giorno: negando la libertà di parola, di stampa e di riunione, violando il segreto postale, penetrando nelle case e arrestandone i cittadini senza mandato ed infine permettendo aggressioni armate contro la gente, il cui solo diritto è quello di pregare Dio tranquillamente nel suo domicilio. Se questa sia una ragione sufficiente per rovesciare il governo, non sta a me dirlo, poiché mi si rifiuta di chiamarmi cittadino messicano. Il popolo deve dirimere da sé questo genere di questioni». Walter Gurian , il noto scrittore cattolico tedesco, autore della celebre opera «Il bolscevismo pericolo mondiale» pubblica nella Vie Intellectuelle un articolo per esaminare se sia vera l’affermazione che si ripete in favore del nazional-socialismo, cioè che se Hitler non fosse arrivato al potere, il bolscevismo avrebbe senz’altro conquistato tutta la Germania. I nostri tempi scorrono rapidamente, egli dice, e si è dimenticato che se il presidente del Reich il 30 gennaio 1933 non avesse nominato Hitler cancelliere, difficilmente il nazionalsocialismo si sarebbe impadronito del potere. Si dimentica che nel ’32 sotto il governo Schleicher il partito di Hitler era in evidente regresso, come era in regresso sotto Brüning, von Papen e von Schleicher anche il comunismo. Il partito comunista rappresentava in Germania una forza male organizzata, senza capi all’altezza della situazione; tanto che crollò e scomparve subito dopo l’incendio del Reichstag. La verità è che molti tedeschi votavano per il comunismo per malcontento generale, ma non davano nessun vero contributo morale e materiale all’organizzazione comunista. Risposto così negativamente alla questione, il Gurian passa a dimostrare l’identità essenziale del movimento nazista con quello bolscevico. Il bolscevismo deifica lo Stato bolscevico e il proletariato, il nazismo deifica lo Stato nazista e la razza. La salvezza non può venire che da un ordine sociale il quale non sia stato assorbito dall’ideologia politica, ma riconosca che l’uomo è altra cosa oltre che il cittadino di uno Stato, altra cosa che l’atomo di una collettività. Solo là ove agiranno forze e gruppi che resistano al totalitarismo politico, potremo salvarci da una forma o dall’altra di bolscevizzazione. All’«Académie Française» il direttore dell’Accademia André Chaumeix lesse anche quest’anno il rapporto annuale dell’Accademia sui «premi di virtù». La narrazione pubblicata integralmente dal Temps è tutta una serie di elogi, che nella maggior parte dei casi riguardano uomini e opere della carità cattolica. Alcune ammissioni e dichiarazioni del rapporto meritano rilievo. Dice per esempio ad un certo punto il Chaumeix: «I regni del bello e del bene appartengono ai violenti, i santi più illustri che hanno tenuto nelle origini della nostra storia un posto eminente e dei quali portano il nome i santuari dispersi sul suolo nazionale … erano dei signori dell’energia. Anche quando non prendevan le armi, avevano animo di soldati, erano fondatori di città o di monasteri, organizzatori, costruttori … Avevano il genio dei capi e non temevano di vivere pericolosamente. La virtù è la forza generosa della vita … È essa che crea qualche cosa, che semina le promesse della vita migliore, che lascia agli uomini un messaggio di speranza». E dopo aver fatto l’elogio dei premiati, l’oratore conclude: «Il turbamento universale venuto dopo la guerra è considerato ora come politico, ora come sociale ed economico. Esso è anche e soprattutto morale. Dei teoreti che hanno più ardore che scienza propongono dei piani, degli ordini nuovi nei quali sotto forma moderna riprendono schemi molto antichi di cui il mondo ha già fatto penosa esperienza. Essi misconoscono le leggi che sono alla base della civiltà e dalle quali la umanità non si è mai allontanata senza un regresso. Essi arrivano perfino a fare dello Stato una divinità barbarica, un potere materiale mostruoso e divoratore, che instaurava il regno della costrizione e rovina lo spirituale. Nella tempesta di tutte le nozioni sconvolte, gli uomini dabbene, dei quali abbiamo fatto l’elogio, custodiscono con fermezza la fede nella forza delle anime individue, fonte inesauribile di energia. Essi conoscono meglio che ogni altro per averla vista ogni giorno ciò che è la miseria del mondo, ciò che sono, seguendo la bella espressione della Chiesa, le membra doloranti di Gesù Cristo. Essi sanno che la condizione umana è dura, ma per l’onore della umanità questo stesso dolore è causa di ciò che vi è di meglio in noi, fa nascere la pietà, la passione, il coraggio». La Confederazione spagnola dei sindacati operai, organizzazione cattolica che si è costituita durante un congresso tenuto qualche settimana fa a Madrid, lancia il suo manifesto-programma, indirizzato «a l’enorme massa dei lavoratori che vogliono la pace sociale, che ripudiano la rivoluzione e che aspirano a veder proteggere il loro diritto al lavoro e ad un livello onesto e cristiano di vita». Il manifesto afferma il carattere puramente sindacale di questo movimento, «che non ha e non avrà alcuna tendenza politica», e fa allusione poi al duplice dovere sociale il cui compimento è indispensabile per il ristabilirsi della pace civile e del benessere individuale: dovere dei lavoratori di non ascoltare la suggestione dei professionisti dell’agitazione sociale e di attendere in pace al proprio compito, pur difendendo energicamente, se occorresse, ma senza uscire dai limiti della legge e dell’armonia nazionale, i loro interessi professionali; dovere anche e soprattutto dei datori di lavoro di attenuare nella misura del possibile le numerose e gravi ingiustizie della società attuale. Le Jeunesses démocratiques populaires hanno tenuto il loro secondo congresso nazionale a Orléans, alla fine del quale hanno votato il seguente ordine del giorno: «Le gioventù democratiche popolari riunite in congresso a Orléans, ricordano che il rispetto della dignità della persona umana è la base stessa della loro dottrina. Constatano: 1) che il socialismo e il capitalismo misconoscono questo principio; 2) che ogni regime di dittatura ha come risultato di distruggerlo; 3) che il dimenticarlo è la causa stessa di tutti i conflitti sanguinosi. Proclamano che la persona umana non può trovare il suo pieno sviluppo che in un regime il quale possa assicurare ad ognuno: 1) il pane, con l’organizzazione della professione; 2) la libertà, a mezzo di istituzioni veramente democratiche; 3) la pace, attraverso la collaborazione internazionale». 