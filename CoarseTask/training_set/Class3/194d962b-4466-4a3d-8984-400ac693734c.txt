Il Centro e il partito popolare bavarese si sono sciolti . Il comunicato del Centro dice che i deputati, consiglieri, ecc., provenienti dal partito collaboreranno col governo, mantenendo i propri connotati di origine ed entrando nel gruppo nazional-socialista come ospiti, nella stessa veste cioè, con cui prima della guerra erano ospiti del Centro i deputati cattolici alsaziani o polacchi. Si tratta in verità di un periodo transitorio che riguarda soltanto quelle alcune centinaia di persone che rivestono un mandato; per il resto il partito del Centro viene sciolto ed ogni sua attività è finita. Il Partito popolare bavarese non ha fatto sulla sua fine alcuna comunicazione. Il Centro germanico fu nel sec. XIX e nella prima metà del XX il padre di tutti quei movimenti politici che sorsero negli stati costituzionali moderni dopo il 1870, con un programma di difesa cattolica: diciamo il padre, perché il suo esempio fu il più fecondo benché esso stesso sia stato nel tempo preceduto dalla Destra belga . Le battaglie parlamentari di Windhorst durante il Kulturkampf ebbero una risonanza mondiale: e il duello politico tra il piccolo capo del Centro e il gigantesco cancelliere di ferro richiamò spesso nelle evocazioni retoriche, nelle illustrazioni e fin nelle caricature la singolare tenzone fra Davide e Golia. Giorgio Goyau, scrivendo la storia di quell’epopea parlamentare , parve ammonire i cattolici francesi alla riscossa; de Mun e du Pin, fondando l’Action libérale, richiamarono l’esempio tedesco e, prima ancora, cristiano-sociali viennesi, popolari sloveni e boemi imitarono in casa loro i belgi e i tedeschi. Seguirono nel dopoguerra gl’italiani, i quali però prima ancora di mettersi sul terreno politico, avevano imitato il Volksverein fur das Katholische Deutschland, la grande creazione culturale del Windhorst, nell’Unione popolare di Giuseppe Toniolo. E ultimamente ancora, Gil Robles , il giovane campione parlamentare dei cattolici spagnuoli, chiudendo un suo accorato discorso contro le leggi di persecuzione, aveva tratto ragione di speranza dalla vittoria finale del Centro germanico. Né erano mancati al Centro durante la sua gloriosa storia, augusti riconoscimenti. Già nell’allocuzione 23 maggio 1887 Leone XIII, a proposito del Kulturkampf aveva ricordato «il leale e poderoso appoggio dei deputati cattolici, uomini di incrollabile costanza nella buona causa e dal cui zelo e dalla cui concordia ebbe già la Chiesa non lievi frutti a raccogliere, né minori se ne ripromette per l’avvenire»; e lo stesso pensiero veniva ripetuto nella lettera del cardinal Jacobini – pur dopo l’incidente del settennato – rilevando che in un paese di mista religione, l’opera dei cattolici al Reichstag era indispensabile e aggiungendo che un tale partito poteva giovare anche per la questione romana. Quando il Windhorst morì (19 marzo 1891) il Santo Padre scrisse al presidente del Centro per esaltare i meriti dell’estinto: «Meritatamente voi vi gloriate di aver avuto capo del vostro partito colui che mai non si lasciò piegare d’un passo dalle forze degli avversari o dai flutti popolari…». Documenti simili potrebbero citarsi di vescovi e porporati, ogni volta che, negli anni che seguirono, il Centro intervenne a protezione della Chiesa e delle sue libertà. Ci basti accennare ai riconoscimenti recentissimi ed autorevoli espressi in occasione del concordato col Baden , definitivamente firmato poco prima che crollasse il governo centrista. Quando nel nuovo Reichstag germanico del 1871 i fratelli Reichensperger e il Mallinkrodt fondarono il Zentrum, preesistevano già tra i cattolici certe esperienze e certe direttive politiche, maturatesi nel parlamento di Francoforte nel 1848 e poi nella Camera prussiana: le principali erano che si dovesse evitare il nome di cattolico, per non dar ansa o pretesto a lotte confessionali – in questo senso pubblicò un opuscolo anche mons. Ketteler – e che convenisse mettersi decisamente e nettamente sul terreno costituzionale, giacché solo così era possibile di difendere il diritto all’equiparazione della minoranza cattolica. L’entrata di Windhorst nel partito rinforzò ancora questa tendenza, cosicché tutta la campagna di poi contro Bismarck, incarnazione dell’egemonia prussiana, si fondò sulla difesa della costituzione che garantiva libertà e autonomia alla Chiesa cattolica (e, s’intende, alla luterana) contro l’eccessiva e arbitraria ingerenza dello Stato. Ammaestrati dall’esperienza, i centristi rifiutarono a Bismarck perfino i poteri eccezionali che questi chiedeva allora al Parlamento per poter reprimere il movimento socialista; e lo fecero, dichiarando per bocca del Windhorst che «solo colle forze morali si arriva a convertire un popolo quando sbaglia e mai coi randelli della polizia». Nel periodo guglielmino la situazione si sposta. Il Centro divenuto partito di Stato, senz’essere ancora di governo, è il primo collaboratore della legislazione sociale germanica. Sotto l’influsso di mons. Hitze i cattolici modificarono alquanto il loro atteggiamento di fronte alla questione sociale e, incoraggiati dalla Rerum Novarum, diventano, socialmente parlando, interventisti. Se Windhorst nel 1882 aveva ancora reclamato che «alla libertà privata lo Stato non imponesse altri limiti che quelli necessari per difendere il prossimo dalle inframmettenze altrui», ora i suoi discepoli esalteranno il Wohlfahrtsstaat (lo stato benefattore e patrono). In questo periodo si rivalorizzano le idee corporativiste del Ketteler, si votano le assicurazioni sociali, si chiede l’arbitrato obbligatorio nelle vertenze del lavoro. Ma è specialmente dopo la guerra che la necessità dell’intervento statale s’impone per ricostruire e riordinare quello che lo Stato stesso ha scompaginato o abbattuto. Nel dopoguerra quindi il Centro parlerà di «Stato sociale», di «Stato popolare», di «solidarismo», secondo la sociologia del p. Pesch; e a Weimar i deputati Trimborn e Hitze collaboreranno in prima fila agli articoli economico-sociali e a fissare nella Costituzione il principio: La proprietà obbliga! Ma più forte è in questa svolta storica l’evoluzione politica. «Accettata la repubblica democratica per uscire dal caos della rivoluzione ed evitare la repubblica socialista» (Grober nella Costituente 13 febbraio 1919), i centristi collaborano attivamente alla Costituzione di Weimar. Uno di loro, il Mausbach, ha descritto lucidamente la parte notevole che vi ebbe il Centro. Il Begerle, professore di diritto costituzionale all’università di Monaco, venuto a mancare precocemente quest’anno, compilò allora in abbozzo i 64 articoli sui «diritti e i doveri fondamentali dei cittadini tedeschi», tra i quali naturalmente i diritti alla libertà delle società religiose (chiese). Non va nascosto però che a Weimar la maggioranza proclamò la separazione della Chiesa dallo Stato. I cattolici ottennero tuttavia che in caso di separazione, lo Stato restituisse alle chiese i loro beni e che nel frattempo continuasse a pagare i contributi per il culto. È questa la situazione giuridica provvisoria che ancora dura: ma ciò non impedì che in Baviera , in Prussia e nel Baden si concludessero dei concordati. L’aver indotto a ciò perfino l’ala moderata dei socialisti è merito della politica centrista, la quale ebbe nel dopo guerra due mire fondamentali: guadagnare alla collaborazione positiva per una politica di mezzo i socialisti di destra e nello stesso tempo conciliare i conservatori di destra (tedesco-nazionali) collo statuto di Weimar, riconoscendo pur esso la necessità di rettificarlo e migliorarlo. Questa politica di sintesi e di concentrazione ricostruttiva condusse il Centro a collaborare ora colla sinistra ed ora colla destra, finché lo sfaldamento dei partiti portò al governo presidenziale di Brüning, governo però che si proponeva di educare il Parlamento ad una collaborazione più feconda. Ora se spetta definitivamente alla storia il giudizio sugli uomini, i procedimenti tattici, gli atteggiamenti di opportunità e i criteri normativi rivelatisi o presi, attuati o seguiti in questi ultimi anni, basta, qui, una serena obbiettività per ricordare quelle conclusioni generiche che sono oramai acquisite alla storia e che sono queste: i cattolici del Centro difesero i diritti della propria Chiesa, senza attentare mai alla libertà delle coscienze altrui; cercarono di superare la lotta di classe predicando ed attuando il solidarismo cristiano; tentarono in uno sforzo logorante e tenace di temperare la libertà coll’autorità, di dare a ciascuno il suo, allo Stato e al cittadino, a Dio e a Cesare. Chi legge i nove volumi di Carlo Bachem , il quale narra la storia del Centro, non può sottrarsi a questa impressione sintetica, la quale al disopra dei successi e degl’insuccessi, giustifica una direttiva ed una tradizione. Il Centro lascia un patrimonio di esperienza e di pensiero che sopravviverà alla dissoluzione della sua forma organizzativa non solo nel ricordo ma nella coltura dei cattolici tedeschi. La Conferenza economica mondiale ha preso la decisione di non sciogliersi, per il momento; ha voluto cioè evitare di dovere, con lo scioglimento e aggiornamento, proclamare di aver mancato del tutto al proprio scopo. Discuterà intanto la questione dei debiti privati internazionali, sulla quale tutti i paesi hanno interesse di venire ad utili accordi, e contemporaneamente le innumerevoli commissioni e sottocommissioni discuteranno le materie di loro competenza allo scopo di elaborare per ogni grande questione che attende una soluzione dei suggerimenti, dei capisaldi da servire per le eventuali decisioni avvenire. È una battuta d’aspetto! La politica inflazionistica adottata dagli Stati Uniti secondo il programma del presidente Roosevelt, e il rifiuto di questi all’accordo per la stabilizzazione del dollaro sulla base aurea in concordanza con la contemporanea stabilizzazione della sterlina, ha scombussolato tutto il piano della Conferenza. La quale, con la decisione presa e con un periodo di vacanze in vista, potrà attendere gli effetti dell’esperimento americano. Dopo di che si spera che la saggezza abbia il sopravvento.5 