Paese ancora in piena ebollizione è la Francia, con una temperatura politica altissima; e dall’immensa folla dell’opinione pubblica sembrano levarsi dei vapori così densi da abbuiare ogni luce e render greve il respiro. Ma tratto tratto dei guizzi di fiamma vivida avvampano tutto d’intorno, soffocano e consumano ogni impurità, scoperchiano e sfogano la caldaia; e in alto vi appare il sorriso furbescamente bonario di papà Doumergue, messo lì a rappresentare il senso comune, il giusto mezzo, la risultante delle forze. Registriamo anche in questa quindicina alcune di queste manifestazioni contraddittorie dello spirito francese. In Lorena, per celebrare il ventesimo anniversario della vittoria, l’artefice principale di questa, il generale Castelnau , presenti Pétain e Lebrun , ministro l’uno, presidente l’altro della Repubblica laica, inaugura un monumento crociato, concludendo il suo discorso colle seguenti parole: «La grande vittoriosa, in queste lotte d’ieri, fu la forza morale, la potenza spirituale della Francia, creata, sviluppata, accumulata nella sua anima di cristiana da un passato multisecolare di saggezza, di lealtà cavalleresca, di buon senso, di nobiltà e di onore». A Nizza nel congresso nazionale dei maestri e delle maestre si decide in via di massima l’accordo sindacale coi maestri comunisti ed al canto dell’Internazionale si fanno voti per la «défense laïque», per la «libertà» contro «il fascismo», e fra altro, si delibera un violento biasimo contro Herriot, sindaco di Lione, perché ha revocato «au mépris de tout droit» ventidue impiegati municipali, i quali si erano rifiutati di prestarsi agli esercizi di difesa passiva contro i gaz, considerando tutta la manovra come «une parade menteuse et dérisoire». In mezzo a questi due raggruppamenti che molto semplicisticamente si dicono di destra e di sinistra, ecco levarsi, come conciliatori, degli uomini che furono combattenti, ma per il loro carattere sono ministri di pace; invocano disciplina e ordine, ma affermano esistere delle libertà essenziali che conviene riconoscere od accordare; sono conservatori, ma hanno l’occhio alle necessarie innovazioni per ristabilire la giustizia sociale. Nel suo congresso dunque, tenuto dal 7 al 9 agosto a Saint-Emilion, la «Ligue nationale des prêtres anciens combattants» ha voluto una risoluzione, nella quale si fa appello al civismo ed alla fraternità di tutti i francesi, si proclama la lotta contro l’egoismo dello spirito di parte e si precisa che «nessun programma di ristaurazione dell’autorità governativa e di organizzazione corporativa potrà aver effetto, se non sarà accompagnato da un ristabilimento della giustizia e dell’onestà, dalle libertà essenziali riconosciute e consentite a tutti i cittadini, e da una restaurazione delle forze spirituali, al primo rango delle quali si trova la religione». Uno dei libri oggi più letti in Francia s’intitola la «Révolution nécessaire» . Il mito rivoluzionario si è impadronito anche della gioventù francese. I destri vogliono fare la rivoluzione contro i sinistri o la repubblica, i giacobini contro la reazione, i combattenti contro i partiti, i socialisti contro il fascismo e i patriotti contro l’antifascismo militante. Sta bene, intervengono a dire i centristi del Temps: ma «le rivoluzioni non hanno procurato sotto nessuna latitudine la quiete e il benessere, cui i popoli aspirano. La crisi economica e finanziaria non risparmia paese alcuno, sotto qualsiasi regime. E si potrebbe perfino affermare che i paesi ad equilibrio meno instabile sono proprio quelli che ebbero meno avventure». In fondo – continua il Temps – che cosa sono le «rivoluzioni», dalle quali si attendono tanti miracoli? «Se non sboccano nell’anarchia, esse non sono che riforme amministrative e politiche… ossia la riforma dello Stato e la riforma elettorale che noi pure invochiamo e che se così si vuole, non ci spaventeremo se qualcuno preferirà chiamarle rivoluzione…». Politici razionalisti che tendono a combattere la suggestione del mito colla forza del raziocinio! Ma la suggestione della violenza e del dinamismo esteriore non si vince che col fuoco delle idee e col rinnovamento interiore dello spirito! Se ben ricordo, fu Woodrow Wilson che in un suo discorso rilevò una volta come ogni costruzione politica corrispondesse al sistema o meglio alla teoria dominante nel mondo fisico. Ai tempi, in cui s’imponeva la teoria di Kant e Laplace , le costituzioni degli Stati riuscirono un sistema di pesi e contrappesi, di forze e di freni per assicurare l’ordine, ma impedire la tirannide, per garantire la libertà, ma escludere la licenza, perché il presidente governasse, ma il congresso decidesse. Il democratico Wilson trovava che al tempo suo la costituzione americana andava interpretata diversamente in corrispondenza alla teoria energetica; la libertà intesa non come equilibrio di tendenze diverse, ma come energia creatrice. E Roosevelt sembra ispirarsi alla dinamo, ancora più del suo predecessore. Ora Max Hermant vorrebbe invece affermare che, al presente, fra la teoria scientifica dominante e la dottrina sociologica o politica più in voga esista contraddizione. Nella scienza della materia, egli dice, i fisici hanno dovuto concludere di non poter scrutare e scoprire le leggi che governano gli elettroni, gli elementi individui della materia, ma di dover limitarsi a registrare e studiare i fenomeni collettivi, dagli atomi e dalle molecole in su. Le leggi scientifiche sono delle regole medie, risultati d’un numero immenso di fenomeni elementari, che rimangono incontrollabili e che dobbiamo immaginare liberi, a scanso di non poterli nemmeno concepire. Con questo riconoscimento di libertà e d’indeterminatezza alle unità della materia, contrasta la moderna tendenza sociologica e politica sempre intenta a valorizzare la collettività in confronto dell’individuo. Nelle società primitive – continua lo scrittore francese – quello che conta è la tribù, l’orda, non la persona. Già il civismo greco e romano elevò la persona; «ma fu il cristianesimo quello che scoperse e proclamò che ogni essere umano ha un’anima eterna, fatta ad immagine di Dio, superiore cioè ad ogni cosa terrena, e collocò quindi la persona in cima alla scala dei valori… Si credeva che tale progresso fosse definitivamente acquisito, ma ecco che in Russia, in Giappone e in Germania l’antica filosofia delle tribù torna ad imporsi. Hitler dice ad ogni tedesco: la Germania è più reale di te, perché tu passi ed essa resta… La Germania non è una somma, ma un’unità. L’essere umano non è un’unità, ma una frazione … Nessun dubbio che una dottrina simile distrugga tutto ciò che il cristianesimo ha portato agli uomini. Ciascuno lo sente e la reazione si sviluppa. E coloro che cercano una direttiva per l’avvenire parlano anzitutto della dignità umana…». Nella sostanza, d’accordo – aggiungiamo noi – tuttavia, considerando la cosa da ogni lato, vorremmo quasi concludere che l’affermazione di Wilson vale anche per i tempi presenti. La scienza politica moderna s’occupa dell’alveare più che delle api, dà importanza alle collettività degli elettroni, ma lascia imprecisati e trascura gli elettroni stessi. Inoltre i difensori della dignità umana sono tutt’altro che d’accordo sul fondamento di questa dignità. Max Hermant e Daniel Rops la ricercano sovrattutto nei caratteri e nei privilegi dell’anima immortale, ma gl’individualisti liberali, come Benedetto Croce, la vogliono trovare «nell’immortalità vera e radiosa che va oltre l’individuo e non nell’immortalità monadistica che, (aggiunge il Croce) chiamerei pagana!». Povero Croce, avvolto nelle spire contraddittorie delle sue premesse hegeliane! Senz’accorgersi, egli trascura le monadi umane, come gli elettroni e, proclamando l’immortalità panteistica, usa proprio gli stessi concetti di Hitler, quando questi nel solenne necrologio annunciò che Hindenburg è entrato nel Walhalla . Contro l’eccesso del collettivismo, del socialismo, dello statalismo nazionalista o comunista non vi è che un rimedio: l’affermazione dell’individuo come entità metafisica. Richiamarsi invece all’individualismo liberale, cioè al culto della libertà, come religione dello spirito, significa sbagliar strada e dar facile giuoco a chi per combattere l’individualismo razionalista è pronto a buttarsi in braccio, senza troppo distinguere, all’antiindividualismo purchessia. Gli austriaci sono sempre in polemica coi tedeschi per la democrazia. Hitler rispondeva alle loro critiche, quando nel discorso di Amburgo riconfermava di accettare il principio fissato nello statuto di Weimar, che ogni potere viene dal popolo, ed aggiungeva di non aver potuto attendere l’esito del plebiscito prima di proclamarsi presidente, per timore di discordie interne. Gli è scappata bella, ribattono gli austriaci. Avere paura delle discordie interne, non significa quanto temere l’opposizione? E se non si aveva paura, perché mettere il popolo – dal quale emana il potere presidenziale – innanzi al fatto compiuto e al giuramento della Reichswehr? Molti del resto, dice il commissario austriaco di propaganda col. Adam , avranno votato in favore, perché messi nell’alternativa di accettare Hitler o provocare il caos. Ma il porre le coscienze dei cittadini innanzi a siffatta alternativa, non può dirsi metodo democratico, il quale vuole una maggioranza che governi ed una minoranza che controlli. Nel frastuono degli avvenimenti politici si sente oramai parlar poco della crisi protestante. Eppure anche sul terreno ecclesiastico le novità sono interessanti. Il 9 agosto venne convocato a Berlino quasi di sorpresa il primo sinodo protestante, secondo il nuovo statuto. A furia di nomine commissariali l’opposizione vi era ridotta al lumicino. Presiedeva il Reichsbischof Müller, ma dirigeva il procuratore Jäger, l’onnipotente funzionario del ministero dei culti . L’assemblea diede il benestare a tutti i decreti centralizzatori del Müller, stabilì che di qui innanzi le assemblee ecclesiastiche non prenderebbero più deliberazioni, ma darebbero solo dei pareri ed impose a tutti i pastori un nuovo giuramento, nel quale si riconosce Adolfo Hitler come capo della Chiesa. Poiché esiste in Germania la proibizione assoluta di parlare delle contese ecclesiastiche, non si sa esattamente quale sarà l’atteggiamento degli oppositori. Ma, secondo un’informazione della Reichspost, la lega dei pastori d’opposizione (Pfarrernotbund) avrebbe fatto leggere dai pulpiti già la domenica seguente una fiera protesta che nega ogni riconoscimento alle deliberazioni sinodali. D’altro canto si ha notizia di parecchie destituzioni e dell’intervento della polizia segreta (Gestapo) contro molti pastori, i quali rifiutano il giuramento. Si parla di «Katakombenprotestantismus» e si vuole appellare alla «solidarietà evangelica mondiale». Si spera nel congresso autunnale di Kopenhagen. Le speranze non dovrebbero essere molto fondate, quando si pensi che nel recente convegno federale protestante tenuto ad Hemmen in Olanda e al quale parteciparono rappresentanti di 85 «chiese», si parlò di proteggere le minoranze protestanti contro le maggioranze cattoliche, ma ci si guardò bene dal prendere atto delle vessazioni alle quali in Germania è sottoposta la «chiesa evangelica» da parte del nazismo. Nell’arringa del procuratore di Stato in Vienna durante il processo contro gli assalitori della Ravag abbiamo avuto la sorpresa di leggere questo ragionamento: «Tutti (gli accusati) erano dell’opinione che il colpo di mano riuscisse e, posto che riuscisse, tutto sarebbe diventato legale. Ed è veramente così! Perché ci sia alto tradimento nella logica del suo concetto, bisogna ch’esso fallisca. Se invece riesce, esso non esiste!». Sarebbe come a dire – e chi sa qual torto faremmo all’illustre magistrato – che, se il colpo fosse riuscito, il P.M. sarebbe stato dall’altra parte! Può essere, ma tocca proprio al custode della legge di proclamarlo? A meno che non si tratti di una ironia. E brameremo sperarlo. 