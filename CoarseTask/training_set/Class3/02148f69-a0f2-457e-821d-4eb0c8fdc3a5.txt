I cattolici francesi hanno il merito di affrontare i problemi e d’indicarne almeno dottrinalmente la soluzione. La loro deficenza nell’azione pratica non deve attenuare questo riconoscimento, tanto meno ora che ai cattolici, nella maggior parte dei paesi, è rimasto solo il compito di conservare la purezza del loro ideale e di presentarlo nella maniera più suggestiva alle generazioni che sorgono. Dopo gli articoli di Etienne Gilson professore al «Collège de France» su Sept comparsi ora anche in un volume col titolo «Pour un ordre catholique» , ecco Jacques Maritain pubblicare nella Vie Intellectuelle del 25 gennaio un suo studio preparato nella parte essenziale per il congresso filosofico di Poznan (agosto 1934) con titolo: «Idéal historique d’une nouvelle chrétienté» . Questi pensatori hanno la giusta sensazione che i cattolici contemporanei sentono il bisogno di una palingenesi, di una nuova sintesi che raffronti i loro principi colle nuove tendenze politiche e sociali e tentano di aggiornare – se è lecito usare in tal nesso questa parola – il cattolicismo sociale all’attualità contemporanea. È ben vero che vecchi libri, come quello di Carlo Périn sulle «leggi della società cristiana» offrono ancora i criteri essenziali per giudicare anche i nuovi movimenti politici, ed è vero sopra tutto che le encicliche di Leone XIII, specie quella sulla «Costituzione cristiana degli Stati» servono sempre a chi le rilegga e le ricordi, come norma sicura; tuttavia il tentativo di designare le linee architettoniche dello Stato cristiano ideale, come meta d’un sia pur lontano avvenire, corrisponde ad una esigenza dello spirito ed è altamente meritorio. Il «mito» nel significato soreliano della parola ha preceduto tutti i movimenti politici odierni; ebbene, perché la visione di una «cristianità» ideale e pur conciliabile colla realtà non precederà la gioventù cattolica dei nostri giorni, come la colonna di fuoco che guidava gl’Israeliti nel deserto? È tempo perso, dice anche Maritain, come gridava già ai suoi tempi lo Hertling ai medioevalisti corporativi, è tempo perso di volgersi indietro ad ammirare la cristianità medioevale. Il mito del Sacro romano impero è tramontato. L’ideale storico del medioevo corrispondeva ad una concezione cristiana «sacrale» del temporale. La civiltà temporale era considerata come una funzione del sacro: si pensi al braccio secolare, al titolo di «vescovo degli esteri» attribuito talvolta al monarca, alle crociate. L’apparato istituzionale dello Stato veniva messo al servizio del bene spirituale. Non intendo condannare questo regime per principio, aggiunge il Maritain, ma fu in esso che l’umano introdusse i maggiori abusi, i quali divennero sempre più intollerabili fino che, caduta la cristianità medioevale, lo Stato, cessando di agire come strumento d’un’autorità spirituale legittima ed a lui superiore, si arrogò per se stesso ed in proprio nome il diritto di agire nelle cose spirituali. Il medioevo cristiano cadde colla Rinascenza e colla Riforma, ed è oramai una legge storica che una esperienza troppo fatta non possa venir ricominciata. Quale può essere invece l’immagine prospettiva d’una cristianità nuova? Essa corrisponderà non più ad una concezione sacra, ma ad una concezione profana cristiana del temporale e si fonderà su di un umanismo integrale e teocentrico. Le caratteristiche della sua struttura saranno, secondo il filosofo francese, le seguenti. Lo Stato, in opposizione alle diverse concezioni totalitarie in voga, sarà pluralista, raccoglierà cioè nella sua unità organica una diversità di gruppi e strutture sociali, incarnanti le libertà positive. Sarebbe un’ingiustizia ed un pernicioso turbamento dell’ordine sociale, scrive Pio XI nella Quadragesimo anno, quello di ritirare ai gruppi d’ordine inferiore per affidarle ad una collettività più vasta e di rango più elevato, le funzioni ch’essi sono in grado di esercitare da sé. Ma il principio pluralista troverà applicazione specialmente nel campo delle relazioni fra lo spirituale e il temporale. La differenza capitale fra lo Stato medioevale e il moderno è che quest’ultimo ammette nel suo seno la diversità religiosa. Nella città dei tempi moderni i fedeli vivono frammisti agl’infedeli. «È vero che lo Stato totalitario odierno pretende di nuovo d’imporre a tutti la medesima regola di fede, pur in nome dello Stato e del potere civile: ma questa soluzione non è accettabile per un cristiano». Maritain vuole invece che in base al principio della tolleranza civile, la società tolleri in essa (tollerare non è approvare) maniere diverse di adorare Iddio; ritus infidelium sunt tolerandi (Thomas II II, 10, 11); ma che d’altra parte tutta l’orientazione generale della legislazione sia verso la vita virtuosa e le prescrizioni della legge morale. La struttura giuridica della società sarà orientata verso il diritto cristiano, senza escludere una giusta libertà alle famiglie spirituali non cristiane. Non sarà possibile di ottenere un’unità religiosa confessionale come nel medioevo, ma si potrà ancora arrivare ad un’unità d’orientamento. La seconda nota caratteristica sarà l’autonomia del temporale a titolo del fine intermedio, ossia l’autonomia dello Stato nella sfera che gli è propria. La terza sarà la «exterritorialità della persona di contro ai mezzi temporali e politici». Al mito della forza al servizio di Dio si è sostituito quello della conquista e della realizzazione della libertà. «Non si tratta della libertà di scelta dell’individuo (non è che il principio o la radice della libertà) e nemmeno della concezione imperialista o dittatoriale, della libertà di grandezza di potenza dello Stato; ma, anzitutto della libertà d’autonomia delle persone, che si confonde colla loro perfezione spirituale». Chi ha letto l’opera recente del Maritain sul «Régime temporel et la liberté» comprende quello ch’egli voglia dire, quando parla di exterritorialità della persona in confronto del potere politico e terreno. A questa questione della persona Maritain congiunge anche quella della proprietà. La tendenza dev’essere quella di dare ad ogni persona umana la possibilità reale e concreta di accedere ai vantaggi della proprietà individuale. Ma d’altro canto non bisogna dimenticare che, come dice S. Tommaso, quanto all’uso l’uomo non deve avere le cose esteriori come proprie, ma come comuni. Fra queste due linee direttive pare a Maritain che il grande compito avvenire dell’etica cristiana sarà quello di difendere entro un sistema corporativo o sindacale, che sembra oramai una fatalità economica, la persona contro la collettività corporativa, sia pure assicurando alla comunità i vantaggi di tale regime: garantire cioè i beni elementari agl’individui non incorporati o non incorporabili nei quadri corporativi o sindacali, e garantire entro questi stessi quadri, i diritti e la libertà della persona. Il regime avvenire sarà democratico o antidemocratico? Si potrà chiamare antidemocratico, se si pensa alla libertà impersonale ed astratta di Rousseau, poiché la nuova civiltà incarnerà in istituzioni e corpi sociali le libertà concrete e positive, necessarie alla libertà interiore della persona. Ma d’altro canto questo regime salverà uno dei valori inclusi nella parola democrazia, cioè il sentimento civico popolare, per il quale il popolo è venuto ad aver coscienza dei suoi diritti e del fatto che il governo, secondo la parola di S. Tommaso, non è che vicem gerens multitudinis . E il fine di questo regime? Se non potrà più essere, come nel medioevo la realizzazione per mezzo dell’uomo di un’opera divina sulla terra, sarà almeno la realizzazione di un’opera umana da attuarsi sulla terra per il passaggio di qualche cosa di divino, che è l’amore, la fraternità umana. Il principio dinamico di questa società non sarà né il mito della classe né quello della razza, non quello della nazione né quello dello Stato, ma l’idea evangelica della dignità della persona umana e della sua vocazione spirituale e dell’amore fraterno che le è dovuto. In verità Jacques Maritain non crede che la palingenesi sia molto vicina, anzi pensa che dovrà formarsi lentamente nelle «catacombes de l’histoire». Premesse indispensabili della nuova civiltà sono: a) che il mondo cristiano rompa con un regime di civiltà fondato spiritualmente sull’umanismo borghese ed economicamente sulla fecondità del danaro; b) che un numero sufficiente di cristiani comprenda che l’instaurazione di una cristianità esige il mezzo della santità personale. Tendere più che a meccanismi esteriori e a riforme istituzionali, a riformare se stessi, a vivere politicamente secondo lo stile cristiano. Questa conclusione è identica a quella che Giuseppe Toniolo poneva in fondo al suo libro sulla democrazia cristiana (1900) . Diversa mentalità, diversa situazione, ma identico il pensiero, che la vera e decisiva riforma sociale verrebbe non dal mutato ordine di cose – che è pur giusto invocare e preparare – ma dall’opera e dall’esempio della santità. Non tutte le affermazioni del Maritain sono altrettanto indiscutibili quanto questa; ma intanto il suo sforzo di rielaborare gli antichi principi in faccia ad una nuova situazione, merita ogni lode ed imitazione. Toniolo ed in genere la scuola sociale l’hanno fatto in confronto del liberalismo e del socialismo; e gran parte degli elementi che costituirono la loro scuola sono oggi più vitali che mai e tutt’altro che legati all’età che fu loro: esigono tuttavia un aggiornamento, una proiezione verso l’avvenire, affinché la gioventù non rinunzi alla virtù di quei principi e si riscaldi ancora al fuoco di quelle speranze. Georges Viance caratterizza benissimo la situazione politica francese, da noi illustrata, altra volta, con queste sole parole: «Flandin sera-t-il libre de diriger la liberté?». Il signor Heyman , che molti in Italia ricorderanno come oratore per il Belgio nell’assemblea commemorativa della Rerum novarum alla Cancelleria e fu già ministro del lavoro, ha presentato alla Camera belga un progetto di legge che è il frutto degli studi e delle discussioni svoltesi in seno alla Federazione dei lavoratori cristiani ed all’assemblea dell’Unione padronale, presieduta dall’odierno presidente dei ministri Theunis . Il progetto è dunque la risultante concreta delle varie correnti entro il cattolicismo sociale belga. Esso mira a dare riconoscimento giuridico ai sindacati; a dar forza di legge ai contratti collettivi di lavoro, per l’esecuzione dei quali i sindacati potranno stare in tribunale e il tribunale potrà punire i dirigenti sindacali che ecciteranno i membri a rompere il contratto; a costituire per legge delle commissioni paritetiche permanenti, rappresentanti tutto il ramo dell’industria. I sindacati avranno diritto di presentare dei candidati per le funzioni dei commissari, ma la nomina verrà fatta per decreto reale. La presidenza è riservata a magistrati. Le commissioni tenteranno di conciliare i conflitti, ma non li giudicheranno; il giudizio è riservato ai tribunali competenti, specie ai consigli «de prud’hommes». Esse potranno però decidere di estendere una convenzione a una o più regioni o a tutte le imprese d’un ramo industriale o commerciale; anzi, con una maggioranza qualificata, potranno imporre alla professione un regolamento corporativo. Questi regolamenti dovranno venir sanzionati dal potere centrale. Per coronare tale edificio si propone l’istituzione di una commissione nazionale della produzione, con poteri conciliativi e regolamentari. Questo progetto dovrà ancora passare la trafila parlamentare e subire probabilmente delle modificazioni. Ma intanto non sfuggirà ad alcuno che si tratta di applicare il programma corporativo per risolvere le vertenze del lavoro. Le commissioni paritetiche agiscono come corporazioni: la loro funzione è eminentemente sociale (componimento delle differenze fra operai e padroni) ed in parte economica (regolamenti corporativi). Manca invece del tutto la funzione politica. Il sindacato è libero, la corporazione invece è unica, sotto la direzione dello Stato, in base al vecchio principio dei cristiano-sociali francesi: «Le syndicat libre dans la profession organisée»! 