Il sinodo della Reichskirche addomesticato delibera l’assorbimento delle Chiese regionali – Risposta del sinodo confessionale. La questione del giuramento – Il consiglio ecumenico di Fanoe interviene per l’opposizione. Replica della «conferenza episcopale» di Berlino – Sviluppo e metodi dell’accentramento. Le compromettenti dichiarazioni di Jäger a Stoccarda. Resistenza dei vescovi e del clero – Manifesto della Chiesa luterana bavarese. Confessione e unità – Pseudoluteranesimo – Movimento popolare – Ritorno alla scomunica – Il formale distacco – Un papato impossibile – Hitler ha mal di denti – Comitato episcopale e comitato sinodale – Termini giuridici del dissidio – Anarchia dottrinale – Müller e Jäger dichiarati «operai di Satana» Il 7 luglio 1934 compariva un decreto del Reichsbischof che lo autorizzava ad escludere dal sinodo nazionale quei membri che nel frattempo avessero perduto il posto o la dignità in considerazione della quale erano stati eletti o delegati nel sinodo. Si capì subito che questo decreto arbitrario era diretto contro l’opposizione, ma non si sospettò che fosse applicato così rapidamente, come di fatto avvenne; giacché appena un mese più tardi, il 9 agosto, quasi d’improvviso venne convocato il sinodo, dal quale si videro esclusi una ventina di membri che nel frattempo erano stati destituiti dalle loro funzioni: vescovi, professori, pastori che si erano pronunciati contro il nuovo sistema. In loro luogo vennero nominati dei rappresentanti favorevoli al nuovo regime ecclesiastico. Il sinodo, così illegalmente rimpastato, votò a maggioranza delle leggi importantissime. La prima sanziona tutti i decreti e le disposizioni amministrative, emanate in passato dal Reichsbischof; la seconda centralizza nella Chiesa del Reich, rispettivamente nel Reichsbischof, tutti i poteri legislativi ecclesiastici, ossia abolisce d’un colpo il potere legislativo delle Landeskirchen. Lo stesso scopo ha di mira una terza legge, formulata appositamente per giungere all’identico risultato in confronto della Chiesa riformata dello Hannover . Infine una quarta legge impone agli ecclesiastici e agl’impiegati un particolare giuramento «al duce del popolo e dello Stato tedesco Adolfo Hitler» e alla Chiesa del Reich. Del come si svolgesse questo sinodo i giornali diedero scarsa notizia. Si seppe tuttavia che dopo un ufficio divino boicottato dal pubblico – circostanza significativa fatta rilevare dall’opposizione – e dopo un’allocuzione piuttosto sibillina del Müller, il vero padrone, cioè il procuratore Jaeger rappresentante del Governo, presentò e motivò i progetti di legge. S’alzò allora il rappresentante della Chiesa bavarese Breit a dichiarare che non si sentiva di votare su due piedi leggi così importanti, ed a lui si aggiunse con dichiarazioni analoghe il vescovo della Slesia dr. Zanker . Altri tre sinodali ancora polemizzarono col relatore Jäger; ma ciò non impedì che si venisse rapidamente ai voti. Su 60 delegati (venti dei quali cooptati per legge dal Reichsbischof e altri venti arbitrariamente sostituiti) 11 votarono ancora contro i poteri al Reichsbischof e contro il nuovo giuramento. Si noti che fra i 20 sostituiti, alcuni erano stati l’anno scorso caldi fautori dell’elevazione del Müller. È chiaro che senza l’illegale mutilazione eseguita dal procuratore in favore del Reichsbischof, le leggi non avrebbero ottenuta nell’assemblea sinodale la maggioranza di due terzi, prevista dalla costituzione. Nei pochi organi dell’opposizione infatti, benché imbavagliati da un’ordinanza del ministro degl’interni che proibiva le polemiche religiose, comparve subito il parere di autorevoli canonisti protestanti che negavano al sinodo e alle sue leggi qualunque valor legale. Il movimento confessionale Il 15 agosto poi si radunava a Berlino il «Consiglio fraterno della comunità confessionale» ossia il sinodo confessionale della D.E.K. (Deutsche Evangelische Kirche). È questo un comitato centrale costituito di delegati regionali d’opposizione. Non si stupisce che finora aveva fatto poco parlare di sé. In questi ultimi tempi erano costituiti sotto l’antica forma di «consigli fraterni» (Bruderräte), dei comitati di opposizione, i quali lavorano entro la Reichskirche, dichiarano anzi in via di massima di accettarla, ma non nel senso organico esteriore imposto oggi dallo Stato, ma nel senso della volontaria cooperazione delle diverse Chiese alla ricerca e formulazione di un credo comune (Bekenntnis, confessione o professione di fede). Per questo, e anche perché l’opposizione conservatrice riafferma contro le audacie degl’innovatori la confessione (Bekenntnis) augustana e la tradizione luterana, il movimento di opposizione è venuto a chiamarsi anche movimento confessionale e al sinodo nazionale del Reichsbischof si vuol opporre un sinodo confessionale, il quale corrisponde in pratica al comitato centrale dei «consigli fraterni», di cui sopra, ed è derivato dalla fusione del Notbund (Lega dei pastori) coll’Evangelische Arbeitsgemeinschaft (Lega dei protestanti conservatori laici). Il consiglio direttivo del sinodo confessionale venne eletto durante l’estate nell’assemblea generale dell’opposizione tenuta a Barmen ed i suoi capi autorevoli e riconosciuti sono il sovrintendente dr. Koch , che fu nominato presidente e risiede a Bad Oenhausen in Vestfalia, il parroco di Altona Asmussen e l’avvocato di Lipsia dr. Fiedler . Il «sinodo confessionale» dunque protestava contro le decisioni del «sinodo nazionale», contestandone la legalità e, come si esprime il comunicato, «dava istruzioni ai parroci sull’atteggiamento da tenere di fronte all’imposto giuramento e deliberava d’introdurre delle regolari visite, per promuovere l’organizzazione entro la comunità confessionale e rincuorare nella lotta le comunità fedeli alla confessione…». Dibelius contro il giuramento Le istruzioni circa il giuramento s’indovinano, quando si conosca la campagna svolta contro di esso nei periodici ecclesiastici. Il Dibelius nella «Junge Kirche» dell’8 settembre espone le ragioni dell’opposizione. Cristo insegna nell’evangelo di dire semplicemente sì o no, senza giurare. Quest’atteggiamento morale dev’essere mantenuto almeno nei riguardi ecclesiastici. Nella vecchia Chiesa protestante, il giuramento dei pastori era sconosciuto. «Si lasciava ai cattolici il privilegio di prestare giuramento al papa o al vescovo». Fu solo nell’epoca del cesaropapismo razionalista che, dal 1815 in qua, venne introdotto anche in Prussia il giuramento al re. Sotto forme diverse esso si mantenne fino al 1918. Ora esso ritorna col ritorno del cesaropapismo. Così il giuramento è un altro sintomo della secolarizzazione della Chiesa ed è tanto più grave, in quanto viene prestato in favore di una persona. «Siffatto giuramento cade sotto la condanna che Lutero ha pronunciato contro i giuramenti al papa», conclude il Dibelius. È noto però che l’atto energico dell’opposizione ebbe per effetto di far ritirare il decreto sul giuramento o meglio di modificarlo nel senso che soltanto gl’impiegati ecclesiastici, non i pastori, saranno tenuti a prestarlo. Il soccorso di Fanoe Nel frattempo parve che dall’estero l’opposizione dovesse ricevere un soccorso insperato. Il «consiglio ecumenico» radunato a Fanoe di Danimarca tra il 24 e il 30 agosto, come suprema rappresentanza delle «Chiese cristiane», proclamava, a proposito del Protestantesimo germanico, che «un governo ecclesiastico autocratico (specie se imposto alle coscienze con un solenne giuramento), l’applicazione dei metodi della forza e la soppressione della libera discussione sono incompatibili colla vera essenza della Chiesa di Cristo». Invano, la delegazione tedesca, diretta dal vescovo sincronizzato di Berlino Heckel , tentava di difendere la Reichskirche. Gl’inglesi, gli americani e gli scandinavi sostenevano in vivace dibattito l’atteggiamento che il capo del sinodo Bell , vescovo anglicano di Chichester, aveva già preso antecedentemente in un suo carteggio col Müller ed infine approvavano ad unanimità la risoluzione di cui sopra. Per marcare poi ancor più il suo distacco dalla Reichskirche, il consiglio ecumenico cooptava fra i suoi membri tedeschi anche il dr. Koch, presidente del «sinodo confessionale», benché nessun rappresentante di quest’indirizzo fosse presente a Fanoe. A parare il colpo il Reichsbischof convocò in Berlino (13 settembre) una «conferenza dei vescovi protestanti» – istituzione nuovissima per il Protestantesimo! – la quale respinse l’o.d.g. di Fanoe come infondato: e per dare maggiore e più vistosa sanzione al regime ecclesiastico costituito stabilì di celebrare a Berlino la solenne intronizzazione del Reichsbischof. Le Chiese concentrate Ma, sovratutto, il procuratore Jäger continuò imperterrito la sua politica di concentramento . In seguito alla legge dei pieni poteri, deliberata nel famoso sinodo del 9 agosto, l’accentramento entrò subito in vigore in confronto di 17 Chiese. Vediamone una volta tanto i nomi precisi: Chiesa evangelica della vecchia unione prussiana (è questa, com’è noto, una federazione delle sètte prussiane), Chiesa evangelica luterana della Sassonia, Chiesa evangelica luterana di Hannover, Chiesa evangelica di Nassau-Hessen, Chiesa evangelica della Turingia, Chiesa evangelico-luterana dello Schleswig-Holstein, Chiesa evangelico-luterana dello Stato di Amburgo, Chiesa evangelica protestante unita del Baden, Chiesa evangelica di Kurhessen-Waldeck, Chiesa evangelico-luterana del Mecklemburgo, Chiesa protestante evangelica riunita del Palatinato, Chiesa evangelica luterana di Braunschweig, Chiesa evangelica luterana di Oldenburg, Chiesa evangelica di Brema, Chiesa evangelica luterana di Lubecca (città), Chiesa evangelica luterana di Schaumburg-Lippe, Chiesa evangelica luterana di Lubecca (campagna). La sottomissione delle Chiese fu estorta con tutti i mezzi. Il sistema delle «occupazioni» delle sedi, e delle deliberazioni di minoranze fatte passare nei verbali per maggioranze, fu applicato su larga scala. Si è annunziato, per esempio, che la Sassonia elettorale si era «inquadrata» solennemente e spontaneamente. In realtà la maggioranza del sinodo regionale in prima convocazione votò contro; allora il procuratore Jaeger si chiuse in una sala colla minoranza, la proclamò «sinodo della Sassonia elettorale» e fece deliberare l’adesione. Il sovrintendente resistette tuttavia ancora ed allora il procuratore fece occupare la sede del concistoro dalla polizia. Similmente venne proceduto in altri Stati. Ai primi di settembre l’opposizione era ancora in possesso dei posti ufficiali soltanto nella Chiesa riformata di Hannover (da non confondersi colla luterana della stessa regione) e nelle due Chiese regionali della Baviera e del Württemberg. Nella prima era alla testa il vescovo Mahrarens (fino all’anno scorso cristiano-tedesco), in Baviera il vescovo Meiser , nel Württemberg il dr. Wurm . Ora il 3 settembre un decreto del procuratore ordinava l’assorbimento anche di queste tre Chiese nella Reichskirche ed un altro decreto dello stesso giorno aboliva i poteri del vescovo di Hannover. L’ultima trincea Vediamo ora come si svolsero gli avvenimenti nelle due Chiese della Germania meridionale, incominciando dal Württemberg. Appena pubblicato il decreto di assorbimento, il vescovo Wurm emanò una dichiarazione colla quale respingeva il decreto perché incostituzionale. Il 7 settembre aderì a tale dichiarazione la maggioranza dei membri della dieta ecclesiastica regionale e in seguito ad una circolare del vescovo si associavano a lui 1174 parroci, ossia l’82% del clero protestante, mentre solo 92 rispondevano in senso negativo. Ma ecco l’8 settembre comparire a Stoccarda il procuratore Jäger in persona e nominare un commissario amministrativo per la Chiesa del Württemberg, sotto il pretesto che il vescovo aveva sottratto dei danari appartenenti alla Chiesa. La notizia sparsa e gonfiata dalla stampa nazionalsocialista fece una enorme sensazione. Senonchè da una dichiarazione del cassiere si seppe subito che si trattava del semplice fatto che il vescovo aveva deposto sul conto della missione di Basilea in una banca di Stoccarda 200.000 marchi e 30.000 aveva affidato al «sinodo confessionale» nelle mani del presidente Koch in Oehnhausen: danari che stavano sempre a disposizione sua e dei quali era pienamente autorizzato a fare l’uso più opportuno, perchè provenivano da un fondo creato a sua disposizione. Dichiarazioni compromettenti Il procuratore Jäger convocò poi il «consiglio ecclesiastico superiore», vi espose la ragione della sua presenza, dichiarò che la confessione non doveva essere messa al di sopra del Vangelo, perchè le professioni di fede sono soggette a mutamenti. Alla fine dell’evoluzione, egli disse, io vedo sorgere una Chiesa nazionale, che si svilupperà da sé. Ultima mèta dev’essere il superamento delle confessioni e delle divisioni religiose nel popolo tedesco. Al sentire questa grave dichiarazione, uno dei consiglieri ecclesiastici presenti s’alzò a dire che con tali parole «il procuratore aveva preconizzata una religione mista nordicocristiana, il che costituisce già una minaccia contro l’essenza dell’Evangelo. Nello stesso tempo tale autentica dichiarazione del procuratore costituiva la giustificazione del fronte confessionale e della sua lotta». Altri membri del consiglio si espressero in senso analogo ed anche il vescovo Wurm, interpellato dal procuratore se intendesse riconoscere l’ordinanza del 3 settembre rispose in senso negativo. Allora il procuratore si levò, proclamò decaduti i consiglieri ecclesiastici e annunziò che «il vescovo veniva limitato ai suoi diritti spirituali». Lunedì, 10 settembre, nella sede del «consiglio ecclesiastico superiore» si insediò il commissario di Berlino. In tale occasione il vescovo rinnovò le sue proteste, rilevando che la separazione della direzione spirituale da quella ecclesiastica amministrativa era incompatibile colla costituzione; e in una circolare al clero, subito emanata, impose di negare ogni obbedienza al commissario e di mantenersi fedeli al legittimo regime. In seguito alla circolare ancora il primo giorno 59 parroci di Stoccarda avvertivano il commissario di considerarlo come un illegittimo intruso. La sera del 14 in tutte le Chiese mentre i «cristiani tedeschi» erano radunati in una sala per festeggiare «la vittoria della Reichskirche», i fedeli protestanti si raccoglievano nelle chiese per rinnovare la professione di fede. In tutta la regione le funzioni furono assai frequentate e vi si lesse una lettera del vescovo che difendeva il suo contegno e chiedeva la solidarietà dei fedeli. Nei giorni che seguirono la direzione commissariale, usufruendo della radio e della stampa, ricorse ad una viva propaganda contro il vescovo Wurm e i suoi aderenti, che per difendersi erano ridotti alle circolari, alle sottoscrizioni e ai manifestini. Ciò nonostante le defezioni furono poche. Fatte pochissime eccezioni, i funzionari ecclesiastici del Württemberg si rifiutarono di prestare giuramento ai commissari, e la facoltà teologica di Tubinga, con l’eccezione di un solo docente straordinario, si dichiarò per il vescovo spodestato. Manifesto della Baviera Veniamo ora alla Baviera. Il Manifesto della «Chiesa luterana bavarese» contro l’incorporamento nella Reichskirche, pubblicato nel bollettino ufficiale ecclesiastico della Baviera il 17 settembre 1934, è molto importante, perché contiene la formulazione dei principii sostenuti durante tutta la campagna dall’opposizione. Ne daremo quindi un largo riassunto. Esso è composto di nove capitoli. Nel primo si dice «essere principio irremovibile della riforma che Chiesa e confessione debbano essere inseparabili. I confini esteriori del territorio ecclesiastico possono modificarsi, Chiese regionali possono associarsi per costituire un’unità maggiore, il diritto canonico dovrà adattarsi alle necessità dei tempi, ma se la Chiesa non vuol cessare di essere Chiesa, se non vuol perdere la sua caratteristica e la misura per tutto il suo lavoro, bisogna che in essa sia assicurata la comunanza della professione di fede». La vera unità della Chiesa viene garantita soltanto dall’unità della stessa confessione, non dall’unità dell’organizzazione esteriore e degli usi ecclesiastici (Confessione augustana, articolo 7). Gli articoli 2 e 3 constatano che nella Reichskirche venne lesa la costituzione del luglio 1933 che era stata sanzionata dalla firma del Führer e Cancelliere. Questa costituzione aveva fatto delle Chiese regionali membri della Reichskirche, è vero, ma membri con eguali diritti e di eguali poteri. Ora invece si concentravano nel vescovo dell’Impero tutti i poteri ecclesiastici, spogliandone i vescovi regionali. Dov’è la Chiesa? L’articolo 4 rileva che la presente Chiesa evangelica tedesca, essendo una federazione di Chiese eterogenee cioè luterane, riformate e unite, non ha essa stessa un proprio credo e non è quindi Chiesa nel senso dell’articolo 7 della confessione augustana. Chiesa in tale senso esisteva soltanto nelle Chiese regionali legate ad un credo preciso. «Una Chiesa regionale, che accettasse di trasmettere i suoi poteri ecclesiastici alla Reichskirche, cesserebbe di essere Chiesa nel senso della riforma luterana, perchè i suoi poteri ecclesiastici verrebbero esercitati da un governo ecclesiastico che non appartiene alla propria confessione». Il capitolo 5 conclude quindi che le Chiese regionali luterane potrebbero trasferire i propri poteri ecclesiastici soltanto ad una Reichskirche che professasse essa stessa senza equivoci la confessione augustana. «La creazione di una Chiesa unitaria con tendenze nazionali e nordicocristiane significa tradire la riforma e fare un passo all’indietro in confronto di questa… Anche nella Chiesa cattolica e in altre sètte cristiane si predica l’Evangelo, – prosegue il documento – ma con ciò non si ha ancora la garanzia che l’Evangelo venga anche predicato in giusto modo e nella sua purezza, proteggendolo contro vecchie e nuove eresie». Per questo scopo la Chiesa ha bisogno di una confessione precisa e chiara. – Perciò la nostra Chiesa regionale non può rinunciare al suo potere ecclesiastico; poiché soltanto così si può avere la garanzia che si predicherà e si agirà nello spiritò della confessione. Lutero, se ritornasse fra noi, ci accuserebbe di tradire la sua opera, quando agissimo diversamente (art. 6). Pseudoluteranesimo L’art. 7 torna a ribadire che potere ecclesiastico e confessione sono inseparabili. Noi respingiamo uno pseudoluteranesimo il quale afferma che la Chiesa visibile può venir separata da quella invisibile. È una fatale illusione il credere che confessione e culto rimarrebbero intatti, anche se si rinunciasse al potere ecclesiastico. Il confine fra la sfera dell’amministrazione ecclesiastica e la sfera della cura per la fede e per il culto è labile. La formazione dei sacerdoti, la nomina dei parroci, la forma dell’insegnamento della religione e della preparazione cresimale e l’esercizio della visita canonica sono compiti dell’amministrazione e anche della confessione. Gli articoli 8 e 9 ripudiano come eretici tutti coloro che, sull’esempio del procuratore Jaeger a Stoccarda, vedono nelle professioni di fede delle forme mutevoli e tendono a superarle per creare una Chiesa nazionale tedesca. Questa dichiarazione venne letta e spiegata in tutte le chiese protestanti bavaresi. La partecipazione del popolo Per volontà del vescovo Meiser il movimento di protesta assunse un carattere popolare. Se dobbiamo credere ai bollettini ecclesiastici protestanti, grandi folle frequentarono nella seconda metà di settembre le chiese luterane di Monaco, Augusta e Norimberga. Il giornale nazista Fränkische Tageszeitung di Norimberga nei giorni 15 e 16 settembre aveva attaccato violentemente il Meiser chiamandlo traditore del popolo tedesco e esigendo la sua rimozione. I fedli dimostrarono i loro sentimenti contrari a tali attac-chi, affollandosi nelle chiese ove il vescovo venne ad esporre le ragioni del suo atteggiamento e a chiedere la solidarietà dei fedeli. Le piazze innanzi alle chiese furono teatro d’imponenti dimostrazioni che si svolsero al canto degli inni ecclesiastici luterani specialmente del celebre «Una salda rocca è il nostro Iddio» , intrecciato spesso ad inni hitleriani, come la canzone di Horst-Vessel . Anche nello Hannover il vescovo deposto Marahrens tenne parecchie riunioni. Un’adunanza solenne venne convocata il 24 settembre nella Stadthalle di Amburgo (le chiese sono oramai precluse all’opposizione) nella quale parlò il presidente del sinodo confessionale Koch. Egli dichiarò che «la pace ecclesiastica si potrebbe ristabilire in sei settimane, qualora lo Stato inibisse la diffamazione politica del movimento confessionale e ritirasse la sua mano protettrice dal gruppo dei cristiano-tedeschi». La fede evangelica, egli disse, non sorge per comando, ma solo con la preghiera. Da altre regioni, pur tuttavia oramai sincronizzate , si ha notizia di manifesti del clero contro il governo ecclesiastico del Müller, quale quello assai importante dell’Arbeitsgemeinschaft della Prussia orientale. Tutte queste proteste però non impedirono al procuratore Jäger di procedere energicamente nell’opera di unificazione. A Stoccarda il vescovo Wurm e i principali ufficiali del concistoro ecclesiastico regionale del Württemberg vennero deposti o sospesi, e poco dopo il procuratore Jäger piombava a Monaco nella sede della direzione ecclesiastica bavarese e, in assenza del vescovo Meiser, lo dichiarava deposto e in suo luogo nominava come commissario il pastore Gollwitzer . Per rompere poi la resistenza bavarese si emanava nello stesso tempo un decreto del Reichsbischof, il quale divideva in due la regione ecclesiastica della Baviera creando un nuovo vescovado protestante a Norimberga e incaricando di amministrarlo come «commissario evangelico del Reich» il pastore Sommerer . Quest’ultime misure provocarono nuove manifestazioni dei fedeli e del clero, che nella sua enorme maggioranza, come abbiamo visto, ha seguito finora i vescovi deposti. A Monaco specialmente nella chiesa luterana di S. Matteo la folla fece nuove imponenti ovazioni al dr. Meiser, che per alcuni giorni venne confinato in casa. E fu uno spettacolo di coraggio. Si ritorna alla scomunica Sintomatico è che gli oppositori, in cerca di armi per difendersi, hanno tentato di riesumare la scomunica. La scomunica – dicono – esisteva dapprincipio anche nella Chiesa luterana. Nell’articolo 28 della «confessione augustana» è detto essere competenza dell’ufficio episcopale quella di escludere i miscredenti dalla comunità cristiana («die Gottlosen aus christlicher Gemeinde ausschliessen»). Lutero richiamandosi a S. Matt. 18, 17 e a S. Paolo (1 Cor.1, 20; 5, 5) ammetteva la scomunica, come a quei tempi la si usò, per esempio, assai largamente contro gli anabattisti. Fu solo più tardi, sotto il cesaropapismo dei principi e, più tardi ancora, sotto l’influsso del liberalismo, che la scomunica protestante andò in disuso. Perchè non rimetterla in vigore ora che la Chiesa è pressata da tanti nemici interni? Così si chiedeva, fra molti altri, il teologo Dollinger nella «Junge Kirche» (22 settembre). Il consiglio, se non formalmente, certo per l’essenza delle cose, è già stato seguito dalla opposizione. Si vegga il testo delle sue deliberazioni del 18 settembre: «Noi ripudiamo, dice il proclama del “sinodo confessionale”, gli eretici che al di sopra delle confessioni tendono ad una Chiesa nazionale… Ciò facendo, il Reichsbischof Lodovico Müller e il procuratore dottor Jäger, come tutti coloro i quali in ciò li seguono, si sono esclusi dalla comunità cristiana. Essi hanno abbandonato il terreno della Chiesa cristiana e hanno perduto tutti i loro diritti in suo riguardo. La comunità cristiana deve constatare, riconoscere e compiere tale separazione! È riuscito al regime ecclesiastico centrale con le sue intrusioni illegali e anticostituzionali, nonostante la fedele resistenza delle comunità, ad allontanare dai loro uffici tutti i legittimi capi ecclesiastici e vescovi, ad esautorare le comunità e imporre il suo regime di violenza. Ora si tenderà di completare quest’opera e reprimere ancora più fortemente la predicazione dell’Evangelo puro e non mutilato». «In vista di questo pericolo, che in molti luoghi ha già condotto ad una insopportabile oppressione di coscienza ed alla falsificazione della dottrina, a punizioni e deposizioni, il “Consiglio fraterno del sinodo confessionale della Chiesa evangelica tedesca” considera come compito affidatogli da Dio quello di combattere imperterrito e tenacemente, per che alla nostra cristianità evangelica rimanga conservato il lieto messaggio. Perciò esortiamo i parroci fedeli alla confessione, gli anziani e i membri delle comunità ad impegnarsi con tutte le forze, perchè sia conservata al nostro popolo la Chiesa dell’Evangelo. Soltanto questa Chiesa, fondata sulla parola di Dio secondo le professioni di fede della riforma, rappresentata nel sinodo confessionale e nel suo consiglio, è la legittima Chiesa evangelica tedesca». Strumenti di Satana! Ma allora eravamo al 18 settembre. Tutto non era ancora consumato. Ora in data 14 ottobre, dopo la sincronizzazione delle tre ultime Chiese, giunge notizia di un manifesto del «sinodo confessionale» ancora più violento, che dà un’idea della tensione degli spiriti. «Nella Chiesa che si chiama evangelica – dice il nuovo proclama – l’Evangelo è abolito. L’arbitrio e la menzogna si sono arrogati il potere. La Reichskirche rinnega i dieci comandamenti ed eleva la menzogna contro la verità, la rapina e la violenza contro il diritto… Responsabili di questa desolazione nella Chiesa sono: il vescovo del Reich Lodovico Müller e il suo amministratore giuridico, il dr. Jäger. Essi sono gli operai di Satana. Così noi eleviamo la nostra querela presso Dio: “Signore nostro Iddio, sono padroni diversi da te che regnano su noi, ma noi non ci ricordiamo che di te e del tuo nome”. Noi preghiamo Iddio: “Liberaci dal male”. Confidiamo nell’aiuto di Dio, noi giuriamo: “Noi non siamo di coloro che indietreggiano e sono dannati, ma di coloro che credono e salvano la loro anima. Signore rendici liberi. Amen”». Intanto il 18 ottobre si annunziava da Berlino che la brutale deposizione dei vescovi Wurm e Meiser aveva avuto delle ripercussioni anche in seno alla direzione della Chiesa centrale. Si assicurava che il vicario del Reichsbischof Engelke e i pastori Berbaum, Langmann e Christians avevano biasimato il contegno del procuratore, il quale per tutta risposta li aveva revocati dalle loro funzioni. Contemporaneamente però si annunciava che anche il presidente dei cristiano-tedeschi, Kinder, si era espresso contro lo Jäger. I cristiano-tedeschi gli avrebbero rimproverato d’aver compromesso con alcune dichiarazioni, troppo avanzate, l’atteggiamento della Reichskirche. Comunque, la posizione del procuratore sembrava scossa, anche perché un foglietto volante dell’opposizione lo aveva descritto non solo come una recluta assai recente del nazismo, ma anche come un divorziato. Tre giorni dopo giungeva all’estero una notizia ben più grave. Zitti, zitti, senza che il pubblico ne avesse il minimo sentore, il 19 ottobre si raccoglievano nel quartiere di Dahlem a Berlino e precisamente nella chiesa di S. Anna, amministrata com’è noto dal Niemöller, i rappresentanti del sinodo confessionale, alla presenza di un delegato della Chiesa evangelica, di un pastore di Basilea e di altri rappresentanti delle Chiese protestanti straniere . In questo sinodo il pastore Niemöller diede lettura di una dichiarazione che invitava senz’altro i fedeli a rompere ogni rapporto con la Chiesa ufficiale e a rifiutarsi a partire dal 1° novembre di pagare l’imposta del culto. Mancano particolari sull’andamento della riunione, ma si sa che la discussione fu amplissima e che ogni sillaba fu dibattuta e ponderata. Il formale distacco La dichiarazione comincia col ricordare che in base all’articolo fondamentale della costituzione della Chiesa evangelica, la base inviolabile di questa Chiesa è l’Evangelo di Gesù Cristo. «Ora, dice la dichiarazione, l’insegnamento, le leggi e le misure della Reichskirche hanno di fatto soppresso questo articolo e così sono soppresse di fatto le basi cristiane della Chiesa evangelica tedesca. La Chiesa nazionale che il vescovo del Reich vuole realizzare colla parola d’ordine “uno Stato, una Nazione, una Chiesa” significa che per la Chiesa evangelica tedesca l’Evangelo non ha più forza di legge e che la missione della Chiesa è così consegnata alle potenze del mondo». La risoluzione protesta contro l’assolutismo del Reichsbischof e del suo procuratore, i quali hanno creato «un impossibile papato», ispirato da uno spirito falso e contrario alla Sacra Scrittura. «Contrariamente ai precetti della Chiesa, il governo ecclesiastico del Reich ha introdotto il principio autoritario, e l’obbedienza senza condizioni che essa esige in virtù di questo principio ha legato i dignitari ecclesiastici al governo di questa Chiesa invece che a quella di Cristo». La risoluzione rileva ancora che la Reichskirche, togliendo di mezzo i sinodi regionali, ha strappato alle comunità dei fedeli tutti i loro diritti, contrariamente alla dottrina della Scrittura e della Riforma. Tutti gli avvertimenti finora furono vani e il Reichsbischof, collaborando coi pubblici poteri, ha proseguito la sua opera di distruzione. Si crea così un diritto di necessità, in nome del quale l’attuale assemblea insorge e dichiara che gli uomini che attualmente reggono la Reichskirche si sono separati dalla Chiesa cristiana. Invita quindi i cristiani fedeli a rifiutarsi d’obbedire a questi uomini ed ai loro rappresentanti ed a separarsi da coloro che continuano ad obbedire a questa Chiesa. La risoluzione conclude: «Noi trasmetteremo questa risoluzione al Governo del Reich, pregandolo di prendere conoscenza della decisione che è divenuta un fatto compiuto. Senza voler intaccare i diritti di sorveglianza dello Stato, noi domandiamo al Governo del Reich di riconoscere che le cose della Chiesa, la sua dottrina e la sua organizzazione devono essere lasciate al giudizio della Chiesa, la quale sola è chiamata a prendere una decisione in questa materia». Questa dichiarazione venne letta ad una folla di aderenti. Poco dopo il presidente del Sinodo confessionale, il sovraintendente Koch, per dimostrare che la nuova Chiesa iniziava le sue funzioni, «ordinò» cinque nuovi pastori, volendo così anche troncare le speranze del Reichsbischof, il quale aveva dichiarato che l’opposizione sarebbe morta di consunzione e di vecchiaia. Il mal di denti del Führer La bomba scoppiò alla vigilia della cerimonia, nella quale il Reichsbischof Müller avrebbe dovuto prestare giuramento nelle mani del Führer. Poiché la stampa quotidiana non può dar notizia alcuna, si era completamente all’oscuro circa gli ulteriori sviluppi. Guerra o conciliazione? Hitler avrebbe coperto il suo amico Müller fino allo scisma, ovvero batterebbe in ritirata? Il primo sintomo fu il differimento della solenne udienza del Reichsbischof presso Hitler. Qualche giornale pubblicò che il Führer aveva mal di denti. Il secondo sintomo, più significativo ancora, fu il ritiro del procuratore Jäger. In una sua lettera, trasmessa alla stampa, egli annunziava d’aver terminato il suo compito e consigliava il Reichsbischof a costituire, per il consolidamento della Chiesa dell’Impero, un comitato episcopale. Müller nominava infatti un «comitato episcopale», composto dei «vescovi regionali» Ditrisch della Nassovia, Kühlewein del Baden, Koch della Sassonia e Paulsen dello Schleswig-Holstein. Questi vescovi sono tutti cristiano-tedeschi, tranne il Kühlewein, rimasto fuori del conflitto. Di fronte a costoro il sinodo confessionale nominava un comitato permanente, composto di Koch, Niemöller, Asmussen, Fiedler, Breit di Monaco e… Karl Barth. Ma gli avvenimenti precipitavano ancora. Si seppe subito che il ministro dell’interno Frick aveva dei contatti coi bavaresi e che il deposto vescovo Meiser era stato da lui ricevuto in udienza. Il 31 ottobre un laconico comunicato ufficiale annunziava che Hitler aveva ricevuto i «vescovi» Marahrens, Meiser e Wurm. L’Ognissanti essi riprendevano indisturbati il loro ufficio. La sera prima, preannunziando tale consolante avvenimento, il Niemöller parlando a Berlino innanzi a grande folla aggiungeva che la lotta non era terminata, che anzi non faceva che cominciare, «ma questa volta contro i veri nemici, contro coloro che vogliono innalzare l’uomo tedesco al di sopra di Dio… Noi combatteremo ora contro Guglielmo Hauer , capo del paganesimo tedesco e contro il signor Alfredo Rosenberg…». Mentre chiudiamo questa rassegna, manca ancora la conferma della voce, giunta all’estero, del ritiro di Müller. Si sa però che Hitler ha affidato al consigliere ministeriale Buttmann l’incarico di tentare una conciliazione fra le due parti in conflitto. Quello che risulta ormai chiaro, è che Hitler, proclamando la sua neutralità di fronte al conflitto ecclesiastico, dà causa vinta all’opposizione, abbandona o almeno fa le viste di abbandonare le tradizioni cesaropapiste che dal cuius regio, eius religio in qua hanno governato il Protestantesimo germanico e si riavvicina al concetto della costituzione di Weimar, la quale garantiva piena autonomia alle confessioni. È manifesto anche che il movimento cristianotedesco creato per «mettere al passo» la Chiesa e servirsene agli scopi del nazismo riceve un colpo fierissimo. Per farsi un’idea dei termini giuridici del contrasto bisogna leggere un parere del canonista protestante dell’università di Erlangen, Ermanno Sasse , pubblicato nel Reichsbote del 21 ottobre. Egli scrive: Chiesa e Stato «Il Governo ecclesiastico centrale vede nella resistenza della gerarchia ecclesiastica bavarese una ribellione contro il diritto canonico instaurato dal nazional-socialismo. Lo stesso concetto sostengono anche i due “commissari ecclesiastici” della Baviera quando nel loro proclama dicono: “Il direttorio della Chiesa evangelica bavarese ha sostenuto che l’inquadramento nella Chiesa del Reich non è legale. Una querela presentata in argomento venne respinta dalle autorità competenti dello Stato. Con ciò la questione della legalità dell’inquadramento della Chiesa evangelica luterana in Baviera è definitivamente decisa: essa è valida”. L’opinione giuridica che in tal modo viene espressa è molto chiara. Se questioni di diritto canonico possono venir decise definitivamente dalle competenti autorità dello Stato in ultima istanza, senza cooperazione della Chiesa, allora la volontà legiferante dello Stato diviene l’unica sorgente del diritto canonico. Poiché allora le autorità competenti dello Stato decidono anche su di un’altra questione che è in giuoco nel così detto inquadramento. Il direttorio della Chiesa bavarese nel suo manifesto pubblicato nel bollettino ufficiale del 17 marzo ha formulato certi corollari che derivano dalla Bekenntnis della Chiesa evangelica luterana per la conformazione legittima dell’ufficio episcopale. Si dice in questo manifesto: “1. Il vescovo di una Chiesa evangelica luterana può essere nominato soltanto da questa stessa: 2. Un vescovo può venir revocato soltanto da quell’istanza che lo ha nominato: 3. La revoca di un vescovo come di un parroco può seguire soltanto in base a regolare procedura corrispondente al diritto canonico e alla posizione”. Se queste proposizioni formulano in modo giusto il diritto canonico come deriva dalla confessione (Bekenntnis) la loro lesione diventa una lesione della confessione della Chiesa, che pure la costituzione della Chiesa del Reich intende garantire. Ma se tale lesione è avvenuta, l’infrazione del diritto non viene riparata per il fatto che un’istanza statale la quale forse non conosce e non può conoscere la confessione e il diritto che da essa deriva, statuisce che tutto è in regola. Lo Stato ha certo il potere di decidere se esso vuole o meno riconoscere un determinato ordinamento ecclesiastico, ma la questione se quest’ordinamento sia giusto o non giusto, se esso corrisponda o meno all’essenza della Chiesa, sfugge al suo giudizio. Lo Stato può eventualmente decidersi a riconoscere o non riconoscere un vescovo di una Chiesa, ma non può sapere se il rispettivo vescovo è veramente tale, cioè se ha il mandato di Cristo che lo fa vescovo. E in caso di dubbio il riconoscimento da parte dello Stato non trasforma nessuno in vescovo legittimo… Se comprendiamo bene la solenne protesta del vescovo bavarese e le dichiarazioni del direttorio di Monaco, si tratta qui di nient’altro che di un appello al governo ecclesiastico centrale, perché sia conservato quel diritto che la Chiesa possiede in Germania da mille anni e la confessione evangelica luterana da quattrocento…». Con tali differenze di principio, dopo gli squarci di polemica luterana e le scomuniche che abbiamo riferito, come si potrà arrivare ad un componimento? Secondo i nostri concetti di credo, dogma, scisma, una pacificazione sembrerebbe illusoria. Ma non bisogna dimenticare che siamo sul terreno della Babele protestante. Il coraggio e la dirittura dei «confessionali» sono certo ammirevoli, ma d’altro canto non hanno torto quei cristiano-tedeschi che rimproverano loro di voler difendere la purezza della dottrina luterana… assieme al calvinista Karl Barth. Le tesi di Barmen che abbiamo pubblicato nel numero di settembre, vennero criticate anche da teologi che non appartengono al nazismo . Sintomatica ci pare in proposito una polemica fra il Dibelius e il dr. Weidemann . Non era anche prima così? L’ex sovrintendente generale Dibelius aveva pubblicata una lettera aperta al presidente dei «cristiano-tedeschi» dr. Kinder, nella quale si ricordavano parecchie manifestazioni di cristiano-tedeschi contro il Nuovo Testamento e contro la divinità di Cristo. Una di queste citazioni riguardava il nuovo presidente nazista della Chiesa di Brema. Ora di questi giorni il vescovo cristiano-tedesco di Brema, dr. Weidemann, pubblicava una risposta al Dibelius della quale sono caratteristici i seguenti passi, riprodotti nel Reichsbote: «Sono veramente i sovraintendenti generali della vecchia scuola così estraniati dal mondo da non sapere, quanto esiguo sia il numero degli studenti di teologia che hanno letto dal principio alla fine gli “scritti confessionali”? Sono proprio i sovraintendenti generali della vecchia scuola così estraniati dal mondo da non sapere quante volte nelle conferenze d’ispezione e nei circoli teologici venne trattata in senso dubitativo, negativo o positivo la questione del Vecchio Testamento, già prima della rivoluzione nazional-socialista? Sono essi veramente così estranei al mondo, da non sapere che certi pastori, mentre ancora i sovraintendenti erano in carica, rifiutarono non solo le “scritture confessionali”, ma anche il Vecchio Testamento ed anzi in parte anche quello Nuovo?…». «… Lutero disse una volta: Noi non vogliamo vedere né sentire Mosè.Soltanto un dilettante di teologia potrà farsi una bandiera di questo motto. Melantone dichiara nella confessione augustana che nelle dottrine e cerimonie della Chiesa evangelica niente si contiene contro la Scrittura né contro la Chiesa cattolica. Ma voi vi rivolgereste con orrore contro un uomo che daquesta proposizione volesse tirare delle deduzioni circa il nostro credo evangelico…». Se tutto questo poteva avvenir prima sotto il vecchio regime ecclesiastico, perché non potrebbe venir tollerato anche oggi? Così intende concludere il vescovo della nuova scuola. Ed in verità con siffatta anarchia dottrinale, e con sì comoda elasticità della Bekenntnis, è difficile per un cattolico di scoprire i punti sui quali l’ortodossia luterana sarebbe decisa a non transigere, «coûte que coûte». 1935 