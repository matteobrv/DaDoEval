Il colpo di forza della Germania ha dato occasione al generale Castelnau , il quale è, come si sa, presidente della «Fédération nationale catholique» di pubblicare nell’Echo de Paris un articolo, in cui si denunciava con straordinaria veemenza «la politica di illusione, di debolezza e l’abdicazione seguita da dieci anni in qua dalla Francia in confronto della Germania». Nell’articolo al generale sfuggiva questa frase: «C’en est fini des finasseries qui oscillaient entre la loge du grand Orient et le Sanctuaire de Notre Dame des Victoires». Questo abbinamento della Massoneria con Notre Dame des Victoires faceva allusione, come il Castelnau stesso spiegò poi nel corso della polemica, alla «presenza sensazionale del cancelliere Brüning al Santuario di “Notre Dame des Victoires” e alle dimostrazioni di lutto celebrate nelle logge parigine, alla morte del F… Streseman». Ora, per quanto riguarda la cerimonia cattolica, conviene ricordare che il cancelliere Brüning venuto a Parigi nel luglio del 1931 su invito di Pierre Laval, si era incontrato col ministro cattolico Champetière de Ribes che dirigeva allora il dicastero delle pensioni e aveva poi il giorno 19 luglio assistito alla messa per la pace che il Segretariato internazionale delle messe per la pace aveva organizzato quel giorno nella chiesa di «Nôtre Dame des Victoires». È noto che questa messa per la pace viene talvolta celebrata dallo stesso cardinale Verdier e spesso da S. E. mons. Gerlier nella Grotta di Lourdes. Non v’è in questa nobile tradizione alcun trucco né «finasserie», ma il proposito di seguire le istruzioni pacifiche del S. Padre che ebbero una solenne manifestazione anche nel triduo giubilare celebrato a Lourdes alla presenza del cardinale Pacelli. Nessuna meraviglia quindi che una parte della stampa cattolica abbia manifestato il suo stupore per le espressioni del generale. Nel suo numero del 14 marzo anche la Vie Catholique pubblicò un trafiletto di 30 righe per deplorare la gaffe del generale, il cui articolo frattanto era stato riprodotto senza citazione di fonti anche dalla France Catholique, organo ufficiale della «Federazione nazionale cattolica». Ora il Castelnau profittò del trafiletto della Vie Catholique per allargare la polemica e per affermare, con riferimento agli scrittori della Vie Catholique e ai loro seguaci, che essi si arrogano di parlare «in nome di direttive pontificali inesistenti» contro tutti gli sforzi tentati nell’interesse superiore della patria e della difesa nazionale. «Ho già avuto occasione, scriveva il generale, di insorgere più volte con veemenza contro le campagne disfattiste che in nome della religione rovinano il sentimento nazionale del nostro paese». Il direttore della Vie Catholique Francisque Gay risponde all’attacco dimostrando la reale esistenza di questi «insegnamenti pontificali» e provando di essersi sempre ispirato alle direttive e agli appelli della gerarchia, tanto per quello che riguarda l’amore alla patria, quanto per quello che riguarda la fraterna collaborazione di tutte le nazioni. Come novella prova di questa coincidenza Francisque Gay ricorda l’appello commovente rivolto ai francesi dal cardinale arcivescovo di Parigi prima della sua partenza per Dakar. Rileggiamone i passi più importanti: «La patria assorbiva già quasi totalmente la nostra vita sociale e politica. Volentieri noi dicevamo – noi i moralisti – che amare e ben servire il proprio paese era l’unico mezzo per ben servire l’umanità. Il cerchio dei nostri doveri non oltrepassava le nostre frontiere. L’umanità ci pareva un’astrazione, in ogni caso un’entità ben lontana, e pure, a vero dire, inaccessibile, aperta ai soli esploratori ed ai missionari … Le parole “Società delle Nazioni”, sicurezza collettiva, patto internazionale e ben altre ancora, non avevano mai rimbombato alle nostre orecchie di adolescenti. E oggi queste parole, o piuttosto le realtà che esse esprimono, dominano la politica di ogni paese». E più innanzi, presentando un altro aspetto del problema, il cardinale prosegue: «…Contro questo pericolo (il pericolo d’aggressione), che, certamente, non ha nulla di chimerico, le nazioni si concertano. Esse contano le loro forze ricercando delle alleanze, sperando anch’esse che, l’unione facendo la forza, potranno intimidire e al bisogno vincere. Queste precauzioni sono legittime certamente. La paura resterà sempre per i malfattori pubblici o privati, il principio della sapienza. E la forza, fintanto che gli uomini saranno uomini, sarà sempre uno dei migliori guardiani del diritto. Ma è anche vero che queste precauzioni legittime avrebbero un successo singolarmente più facile, e il loro carico così pesante per i popoli sarebbe alleggerito, se l’atmosfera che noi tutti respiriamo fosse più penetrata delle idee di giustizia, di carità, di fraterna collaborazione, se semplicemente noi ci decidessimo a meglio amarci gli uni con gli altri. E per operare questa fusione di anime, per intrattenere nel mondo questa atmosfera di carità e di unione, per realizzare in una parola “l’Internazionale” dell’amore, la Chiesa vi offre le sue risorse incomparabili…». Viene qui del resto a proposito un ultimo appello, pubblicato dallo stesso arcivescovo di Parigi il 29 marzo, nel quale dopo aver riaffermata la santità e l’intangibilità dei trattati s’invitano i parigini a intensificare le loro preghiere a Montmartre e a Nôtre Dame des Victoires. «Sur notre colline sacrée, tous les premiers vendredis du mois, le Cardinal-Archevêque célèbre la messe pour la paix …». Riassumiamo la continuazione dell’articolo «Dieu est-il à droite?» che la Vie Intellectuelle completa nel suo numero del 10 marzo . Dopo aver rilevato quanto l’ideologia della sinistra sia contraria allo spirito cattolico, l’autore insiste però perché questo non venga confuso o identificato nemmeno collo spirito animatore della destra. «La sinistra, fra altro, parte dalla base falsa che il popolo sia l’ultima fonte dell’autorità e il creatore della legge, ma la destra errando nel senso inverso, concepisce il potere come un organo indipendente dalla nazione, imposto dal gioco di una regola inflessibile o dalla volontà di alcuni. Guardiamoci, dicono i destri, dagli esplosivi pericolosi che hanno il nome di libertà, dignità umana, eguaglianza naturale e dei quali l’esperienza ha dimostrato che non se ne può far uso senza cadere in eccessi. A causa dell’abuso possibile e frequente, la destra vuol proibirne anche l’uso. E naturalmente tutti gli abusi della libertà sono da parte della sinistra e la destra si guarda bene dall’includervi il suo liberalismo economico che ha tuttavia viziato il regime del capitale. Essa confonde anche il rispetto dei diritti della persona con l’individualismo e professa un eguale orrore per i sogni collettivisti come per le esigenze legittime della comunità». Dopo aver rilevato che un’altra caratteristica della destra è la sua avversione all’azione sociale dei cattolici che essa ritiene inutile senza il cambiamento del regime politico o che respinge dal punto di vista del regime economico, l’autore dell’articolo afferma che essa cade spesso in quel «nazionalismo immoderato» (come si esprime un Papa) che provoca tante preoccupazioni. «Tutti gli errori della destra, continua l’articolista, si compongono e si congiungono nella maledizione gettata da essa stessa sulla Società delle Nazioni. Oh! noi non contestiamo che il tribunale di Ginevra abbia incoraggiato, e tuttora incoraggi la diffidenza contro i suoi difetti. Più ancora d’altre meno recenti, questa magistratura soffre dell’inesperienza dei giudici, del loro reclutamento variopinto, e delle passioni col pretesto dell’interesse generale. Volesse Iddio che l’ideale non fosse mai oggetto di sfruttamento. È anche vero che la Massoneria non ha mancato al suo principio fondamentale che è quello di tentare di accaparrarsi ogni potenza temporale. Ma la sua più grande vittoria sarebbe precisamente di avere distolto i cattolici da una istituzione che Léon Bourgeois non ha favorito se non dopo che il grande Pontefice Benedetto XV ebbe solennemente espresso il voto della sua nascita. Per quanto oscillante e imperfetta sia la realizzazione, l’idea resta autenticamente cattolica. Nessun amico del cattolicismo dovrebbe dimenticarlo». Il risultato delle elezioni spagnole offre ancora argomento di interessanti riflessioni. Già il Debate in un notevole articolo intitolato «Le tre Spagne» aveva rilevato che il paese nelle elezioni si era diviso in tre gruppi, l’uno quello delle grandi città e delle zone industriali, nelle quali domina un proletariato urbano generalmente ben pagato ma orientato a sinistra, l’altro il gruppo che si potrebbe chiamare «il vecchio paese» che comprende la Navarra, l’Aragona, Leone e Castiglia, regioni ove la proprietà è meglio ripartita e il contadino piccolo proprietario conduce una vita povera ma non precaria; questo nel 31, nel 33 e nel 36 è rimasto fedele all’ideologia conservatrice. In mezzo a questi due gruppi ve ne è un altro costituito dell’Andalusia e dell’Estremadura, paesi di grandi proprietà, socialmente squilibrati, nei quali la popolazione agricola concentrata in grossi borghi, costituisce un bracciantato incerto e volubile. Questa Spagna instabile votò per la destra nel 1933 e questa volta invece si decise per la sinistra dandole la vittoria. Anche Paul Aviat , ritornato recentemente dalla Spagna, pubblica un articolo che conferma questa situazione geografica: le regioni della Spagna continentale e oceanica votano a destra, mentre quelle della Spagna mediterranea inclinano a sinistra. Sull’atteggiamento dei cattolici Paul Aviat rileva le due tesi in contrasto: il lungo articolo di un religioso che criticava vivamente Gil Robles e il Debate per il loro possibilismo repubblicano e li invitava a ritornare immediatamente alla triade indissolubile: Dio, Patria e Monarchia, e l’altro punto di vista espresso da coloro che rimproverano Gil Robles di non essere sufficientemente uscito dall’equivoco e di non essersi dichiarato apertamente per il nuovo regime. L’Aviat è invece del parere che Gil Robles abbia fatto uno sforzo generoso e sincero per distinguere nettamente il cattolicismo dall’antico regime. E gli sembra che entro la C.E.D.A. le simpatie del Robles siano rivolte a quel Jimenez Fernandez , già ministro d’agricoltura che passa per il migliore rappresentante dell’indirizzo democratico e sociale. Civis nella Vie Intellectuelle nota che non bisogna affatto disperare della causa cattolica spagnola, perché colà a differenza della Francia si trovano ancora delle folle che votano per la sinistra e tuttavia all’occasione partecipano alle processioni e alle grandi cerimonie religiose. Egli si augura però che l’anticlericalismo della sinistra non abbia anche in Spagna l’effetto di spingere i cattolici in braccio a quei partiti che hanno un atteggiamento ostile al nuovo regime e non vogliono aderire alla repubblica. Le stesse preoccupazioni sono formulate nell’Aube da un autore molto noto in Italia, il quale prega innanzi tutto gli amici spagnoli di «non cedere alla tentazione di assimilare la sorte di un partito o di una coalizione di partiti a quella della Chiesa; non dire che la loro disfatta è quella del cattolicismo e non credere che per esso tutto sia allora perduto. Le vie del Signore ci restano sovente nascoste; la sua Chiesa soffre di persecuzioni, non di disfatte, e sì spesso la persecuzione si avvera per essa più utile che il trionfo apparente e mondano. Noi siamo i servitori di Dio e della sua Chiesa, pure facendo della politica e interessandoci direttamente al nostro paese ed al partito formato per servire il paese e difendere i suoi interessi. Ma le vicissitudini politiche non devono essere legate in alcun modo alle sorti della Chiesa. E se dei nemici della Chiesa arrivano al potere, non bisogna credere che essi siano nemici della Chiesa nella stessa misura che sono politicamente nemici dei partiti che essi hanno combattuto o soppiantato. «La prima utilità della disfatta è di fare discriminazione fra i nostri partiti e la Chiesa; e questa utilità è altrettanto grande inquantoché essendo al potere si può facilmente commettere una confusione fra il partito e la Chiesa». Fissiamo i punti fondamentali dell’importante discorso del capo del governo italiano all’assemblea nazionale delle Corporazioni . «Il regime fascista non intende statizzare o peggio funzionarizzare l’intera economia della nazione; gli basta controllarla e disciplinarla attraverso le Corporazioni». «L’economia agricola resta un’economia a base privata, disciplinata e aiutata dallo Stato». «Quanto all’attività commerciale, bisogna distinguerne i due aspetti: quello esterno che è diventato funzione diretta o indiretta dello Stato e quello interno che non cambierà di molto la sua fisionomia. Il campo del commercio resta affidato all’attività individuale o dei gruppi o delle cooperative». «Il settore del credito è per mille ragioni di assoluta pertinenza dello Stato». «Piccola e media industria rimarranno nell’ambito dell’iniziativa e della responsabilità individuale». «La grande industria che lavora direttamente o indirettamente per la difesa della nazione e l’altra industria sviluppata fino a diventare capitalistica o supercapitalistica saranno costituite in grandi unità corrispondenti a quelle che si chiamano le industrie-chiavi e assumeranno un carattere speciale nell’orbita dello Stato». In taluni rami la gestione dello Stato potrà essere diretta, in altri indiretta, in altri limitarsi ad un efficiente controllo. «Si può anche pensare ad imprese miste, nelle quali Stato e privati formano il capitale e organizzano la gestione in comune». Queste linee di economia corporativa hanno suscitato all’estero i più sensazionali commenti e si è voluto raffrontare tale programma col famoso piano del de Man e con altri piani consimili. Bisogna rilevare tuttavia che fra il programma mussoliniano e gli altri piani esiste una differenza capitale. Questo infatti non è un progetto elaborato secondo schemi teoretici, ma rappresenta un’evoluzione in atto. Ed in verità il discorso stesso si preoccupa di far notare che la statizzazione o semi-statizzazione delle grandi industrie è facilitata in Italia dal fatto che lo Stato già possiede attraverso l’I.R.I. forti aliquote e talora la maggioranza del capitale azionario dei principali gruppi di industrie; questa condizione di fatto rappresenta un punto di partenza ed anche un’esigenza dell’evoluzione economica. Il provvedimento imposto dalla crisi impone a sua volta una sistemazione meno precaria. Qui bisognerà vedere quali e quante saranno le soluzioni collettiviste integrali e quelle miste. Ricordiamo per una concezione parallela i monopoli e le municipalizzazioni a tipo integrale o misto. In secondo luogo in Italia esistono le Corporazioni le quali costituiscono un ingranaggio indispensabile per tutto il piano. E in verità anche quando il programma fascista dichiara di non volere statizzare l’economia privata afferma però di volerla controllare e disciplinare attraverso le Corporazioni che sono organi dello Stato, come quando parla della libertà del commercio interno vi aggiunge la riserba dell’autodisciplinamento delle categorie. E infine proclamando l’indipendenza della piccola e media industria, si aggiunge che anche là la responsabilità individuale deve esser armonizzata in senso nazionale e sociale dall’autodisciplina corporativa. In poche parole tutto il programma in corso di attuazione è caratterizzato dall’esistenza delle Corporazioni e assume questa o quella tendenza, sbocca a questo o a quel sistema economico, secondo che queste Corporazioni saranno costituite e funzioneranno in via di fatto in rapporto coi poteri pubblici. La forza motrice che darà l’indirizzo e il ritmo all’ingranaggio economico è sempre costituita dall’ideologia fascista in funzione del regime. I confronti quindi meccanici con altri schemi similari, nati sotto altro sole con diversa ispirazione, non portano a nessun risultato utile e converrà sempre parlare d’un sistema italiano specifico, vale a dire del sistema fascista. 