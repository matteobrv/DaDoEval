In Austria, prima del plebiscito, s’era formata quell’atmosfera equivoca che si conosceva già dalla Saar e che era predisposta dallo stesso regista politico, il governatore Bürckel. I vescovi austriaci avevano ottenuta l’assicurazione «che sarebbe dato a Dio quel che è di Dio», in cambio di che i vescovi promettevano di «dare a Cesare quel che è di Cesare» e il card. Innitzer , avvertito che ogni documento pubblico, ogni lettera dovevano portare il nuovo fatidico saluto, aveva aggiunto di propria mano: Heil Hitler. Il facsimile di questo autografo venne affisso nella vigilia elettorale in tutta la Germania e sopra tutto in faccia agli episcòpi tedeschi, come un eloquente rimprovero contro questi protestatari impenitenti. Da Vienna si diffondevano le notizie più tranquillanti. A Vienna sorgeva una «Arbeitsgemeinschaft» di cattolici e sacerdoti filonazisti e la Reichspost, già organo dei cristiano-sociali, diveniva il portavoce di questa tendenza. Ora sono passati pochi mesi e la lotta dello Stato contro la Chiesa si fa sempre più serrata. Revocato il pareggiamento delle scuole private, allontanati gli insegnanti ecclesiastici dalle scuole pubbliche, reso facoltativo, da obbligatorio che era, l’insegnamento religioso, proibite le preghiere all’inizio e alla fine delle lezioni, fatti chiudere alcuni ginnasi vescovili che preparavano i candidati al sacerdozio, eliminata l’attuale organizzazione dell’assistenza religiosa negli ospedali, ogni traccia di collaborazionismo e di «Arbeitsgemeinschaft» sembra scomparsa e la Reichspost stessa cessando di vivere pare confermi colla sua morte la fine di così fervide illusioni. Le violente manifestazioni contro il card. Innitzer hanno condotto a nuovi inasprimenti e a nuove minacce. Il commissario Bürckel ha usato in un recente discorso tenuto a Vienna, a commento di tali dimostrazioni, un linguaggio assai diverso di quello della vigilia del plebiscito. «Chi non è per noi è contro noi». «La chiesa è un luogo di preghiera e non vi si deve pregare che per il popolo tedesco e per il suo capo». «Nessuno fuori di noi ha diritto di manifestare nelle vie». «Le vie e le piazze, come le scuole, appartengono a noi che siamo lo Stato». «La politica è un affare che riguarda esclusivamente noi soli» … Dopo l’Anschluss, continuò il Bürckel, il card. Innitzer ci venne spontaneamente ad offrire la sua cooperazione. Ora sappiamo che egli agiva secondo il principio: salviamo quello che è possibile di salvare. Annunziando infine che alle manifestazioni in favore di Innitzer avevano partecipato «cechi ed ebrei» il Bürckel concluse che, in seguito alle manifestazioni, egli provvederà all’espulsione di tutti gli ebrei e di tutti i cechi che avessero la minima cosa al loro passivo; che si abbandonerà definitivamente l’idea «accarezzata la settimana passata» di «lasciare per grazia alla Chiesa questo o quel seminario», «perché il clero politicante che s’è manifestato in tale occasione non può darci la garanzia che educherà convenientemente la gioventù in simili scuole». E ancora: «Vista la grande vittoria riportata nei Sudeti volevo preparare un’amnistia per i politici confessionali. Questo progetto d’amnistia è abbandonato». È difficile trovare un filo di logica nel discorso del Bürckel, almeno nel testo che è riferito dai giornali. Quale relazione ci può essere tra i cechi e gli ebrei e i seminari cattolici da riaprirsi o chiudersi definitivamente? E come mai «i politici cattolici» del vecchio regime che stanno nei campi di concentramento dovranno espiare le conseguenze di quanto si è svolto o si afferma essersi svolto attorno al campanile di Santo Stefano? Il governo del Reich ha voluto sopprimere la facoltà teologica di Salisburgo per spegnere con ciò ogni speranza nella costituzione dell’università cattolica di Salisburgo che oramai sembrava essere prossima alla realtà. Altre facoltà teologiche rimangono annesse alle università di Stato, come quelle di Vienna e di Graz, ma il governo nazista, sopprimendo la facoltà teologica di Salisburgo, ha voluto eliminare quel nucleo attorno al quale si era formato il comitato per l’università cattolica. È un’altra posta passiva che i cattolici devono aggiungere al triste bilancio dell’Europa centrale. Udremo fra poco ciò che sarà divenuto della «Federazione nazionale cattolica dei Sudeti» che contava dieci mila membri e 268 sezioni locali e delle due associazioni della gioventù, la maschile con otto mila soci e la femminile con cinque mila aderenti. Benché qui gli uomini politici cattolici al momento dell’Anschluss abbiano lasciato cadere ogni loro formazione distinta e si siano fusi col partito di Henlein, così che nessun pretesto di carattere politico potrebbe venir invocato, c’è da temere che alle Associazioni cattoliche boeme e morave sia riservata la sorte di quelle austriache. I fatti di Vienna hanno avuto un’eco dolorosissima in tutto il mondo cattolico. La Politische Diplomatische Korrespondenz di Berlino se n’è accorta e ha tentato una giustificazione, ma la smentita riesce una conferma. Si apprende intanto ufficialmente che l’occasione delle dimostrazioni fu una «predica del cardinale Innitzer, nella quale si opponevano allo Stato le concezioni clericali in materia di matrimonio e di scuola». Il cardinale fu dunque «preso in fallo», non perché dissertasse di politica, ma perché riaffermò i sacrosanti diritti della Chiesa riguardo al matrimonio e alla scuola come tutto l’episcopato austriaco aveva già dovuto fare nelle pastorali pubblicate alcune settimane fa. La nuova legislazione matrimoniale del Reich e i provvedimenti amministrativi nel campo della scuola avevano imposto al conciliativo cardinale il doloroso dovere di protestare. Come si può affermare allora, come fa la Corrispondenza, che «dove si sono verificati realmente conflitti, lo Stato è sempre apparso in posizione di difesa di fronte alla pretesa del clero di voler tenere cattedra politica attraverso la religione»? La stessa Corrispondenza si lagna delle montature e delle calunnie di certa stampa estera. Supponiamo pure che ciò sia, ma come meravigliarsene, se viceversa la stampa ufficiosa germanica ci ammannisce delle inversioni ridicole e assolutamente inverosimili? Infatti il Gauleiter di Salisburgo per smentire le violenze dei dimostranti afferma che «I monaci francescani erano stati invitati a sgomberare un piano dell’edificio che è di proprietà dello Stato e dove dovevano sorgere degli uffici del partito. Il giorno in cui questa consegna doveva essere effettuata i frati invece distrussero essi stessi i loro mobili e li buttarono dalle finestre per far poi dire che questo atto vandalico era stato opera dai nazional-socialisti!!!». Da un’inchiesta fatta da un collaboratore della Libre Belgique a Barcellona spigoliamo alcune notizie inedite sulla vita religiosa dopo lo scoppio della guerra civile e dopo i massacri del clero. «Il vescovo di Barcellona e il cardinale arcivescovo di Taragona erano scomparsi il primo giorno della rivoluzione lasciando i loro poteri a dei vicari generali. Costoro in verità non potevano senza arrischiare inutilmente la loro vita mettersi in mostra né avere comunicazioni sistematiche coi fedeli». Dopo la fine di luglio si costituirono perciò delle piccole comunità attorno a un prete radunate nella casa di un pio laico. «Si formarono così specie fra coloro che godevano d’una posizione sociale privilegiata dei nuclei di uomini coraggiosi che provvidero a nascondere i sacerdoti ancora in vita e a procurar loro i mezzi di sussistenza». «Conosco, dice il corrispondente, un uomo coraggioso che per mesi assicurò l’esistenza di ventisette sacerdoti». Quest’uomo come molti altri fedeli «non mancò mai alla Messa domenicale». «Essa si celebrava in una sala da pranzo di qualche appartenente. Il sacerdote in giacca e talvolta in maniche di camicia celebrava senza messale a memoria, per lo più la Messa della Vergine. Dopo la comunione il sacerdote consegnava a l’uno o l’altro fedele la scatola di metallo che conteneva le Sante Specie e permetteva loro di comunicarsi durante la settimana». Il corrispondente accenna agli espedienti a cui si dovette ricorrere per non tradire l’esistenza di queste agapi e per fabbricare gli azzimi e racconta «che un giovane magnifico ora scomparso, traversò in pieno inverno i Pirenei per portare dalla Francia gli oli santi». Specialmente la Gioventù cattolica, passati i giorni del terrore più acuto, si riagruppò, riattaccando relazioni e ravvivando gli spiriti. Si fecero perfino delle giornate di ritiro e di studio ove si seguiva sopra tutto la consegna di San Paolo: «profittiamo della prova che Dio ci manda. Se noi non ne sortiamo più puri, più forti e più apostolici, avremo perduto il nostro tempo e negletta la grazia che ci è stata donata». Il corrispondente conclude con una esaltazione della Gioventù cattolica spagnola, che segue l’esempio della Roma dei primi secoli e del Messico moderno e ricorda con orgoglio che tra gl’ispiratori di questa gioventù si possono annoverare mons. Cardijn, fondatore della J.O.C. e il signor Hoyois , oggi alla testa delle organizzazioni belghe. Ora, in base a un decreto del maggio 1937 promosso dall’allora ministro della giustizia, il basco Irujo , il culto pubblico dovrebbe essere autorizzato. In realtà però il culto non è ricostituito che nelle prigioni (e non tutte), e in qualche reparto dell’esercito. Il corrispondente afferma d’aver assistito a funzioni solenni nella capitale basca e in qualche casa particolare. Il ministro Irujo avrebbe dichiarato che i sacerdoti che possono esercitare un culto privato e semi pubblico sarebbero in Catalogna 2500, ma il corrispondente crede che si tratti appena d’un migliaio. Perché non si riaprono le chiese? È difficile, dice il corrispondente, ottenere una risposta a questa domanda. Il signor Irujo dice che i Catalani preferiscono il culto privato, perché riaprire le chiese potrebbe apparire come un’adesione alla repubblica, ma altri hanno detto più giustamente che è ben sempre la paura degli anarchici ciò che le mantiene chiuse. Il sottosegretario Ragasol rispose al corrispondente: «Se si riaprissero le chiese, non sarebbero i soli fedeli ad entrarvi, ma anche i fascisti della quinta colonna e ciò gli anarchici non sopporterebbero. Per ora è cosa impossibile». Si assicurò anche al giornalista che si stanno ora avviando trattative sulle questioni del culto, ma sembra che ci sia poca speranza di giungere ad un accordo, poiché mentre è chiaro il vantaggio che ne trarrebbe il governo attuale ostentando dinanzi al mondo una libertà di culto che difficilmente potrebbe poi sostenere, maggiore ancora è il rischio per la Chiesa che da un giorno all’altro potrebbe essere esposta a nuovi massacri. Un’altra corrispondenza tratta del problema religioso basco, della lettera collettiva dell’episcopato e della polemica del presidente basco Aguirre contro il cardinale Gomà. Le citazioni di documenti e di discussioni ci danno una idea della confusione nata negli spiriti in seguito alla guerra civile. «Il signor Irujo e il canonico madrileno Lobo, dice il corrispondente, sono dei cristiani sinceri e dei cuori d’oro pronti a tutti i sacrifici, ma mi sembra che hanno troppo cuore e poca testa e che trascinati dalla loro generosità sentimentale perdono di vista i principi essenziali, al lume dei quali il problema appare molto più semplice». In occasione del Congresso della «Bonn Presse» tenuto nei giorni scorsi a Parigi, i cardinali Verdier e Suhard , rilevarono i compiti della stampa cattolica nel periodo di ricostruzione civile a cui va incontro la Francia. «Nell’ora in cui, disse il card. Verdier, in Francia, ci si deve unire per l’opera di ricostruzione, nell’ora in cui la “civitas” è da rifare, in cui bisogna dare un’anima alla scuola, alla casa ed allo Stato sociale, s’impone la necessità di propagare la Luce». «Tutto – dichiarò il card. Suhard – è oggi da ricostruire e il tempo preme. Il mondo è in isfacelo, ed ha soprattutto bisogno di pensare, di pensare sanamente, ragionevolmente, cristianamente. Oggi in cui il mondo ha bisogno di comprendere che solo un pensiero sano, ragionevolmente umano, può salvarlo, la stampa cattolica ha una grande parte in questo urgente lavoro di ricostruzione». Un teologo prende la parola nella Libre Belgique, per preconizzare la unità di pensiero dei cattolici belgi riguardo alla «vita pubblica e la morale». Eccone alcuni periodi di carattere più generale: «A ragione noi siamo fieri dell’unità dogmatica che preserva la nostra fede dall’anarchia mentale a cui portano i metodi del libero esame. Ma da un lato la credenza dei dogmi della processione dello Spirito Santo ab utroque, cioè dal Padre e dal Figlio o della concezione immacolata di Maria non ha che un influsso indiretto e molto lontano sui principi della vita morale e collettiva, d’altro lato l’unità di vedute intorno al dogma non può supplire all’adesione effettiva degli spiriti e delle volontà ai precetti immutabili della morale. Se i protestanti inglesi sono inferiori a noi in omogeneità di pensiero intorno al dogma, qualche volta invece ci sono ai nostri tempi superiori per quanto riguarda l’importanza decisiva e assoluta che si deve attribuire al primato della morale negli affari politici. Vi sono disgraziatamente ancora troppi cattolici che non rinunceranno mai a considerare, come voleva Gladstone, politicamente buono quello che è moralmente cattivo. Il minimo che si sarebbe in diritto di esigere dai cattolici nella concezione della vita civile è che essi siano d’accordo fra di loro sui principi più generali della loro propria filosofia morale e politica … In pratica per molti cristiani la vita pubblica non ha quasi nulla da vedere coi principi religiosi. Fu loro ripetuto tante volte che gli affari temporali non riguardano la Chiesa, che essi rimarrebbero molto meravigliati se si affermasse loro che i problemi razziali, linguistici, sociali, costituzionali e internazionali si basano anzi tutto sulla morale. Lo stato degli spiriti nei nostri tempi è tale che quasi quasi basterebbe attribuire artificialmente un aspetto politico a una mostruosità morale perché essa possa sembrare di beneficiare di colpo di una specie di privilegio di extra-territorialità che la sottrarrebbe istantaneamente alle regole morali e alla giurisdizione della Chiesa…». «Sul problema di morale internazionale come l’aggressione ingiusta, la limitazione degli armamenti, la sicurezza collettiva, l’arbitrato obbligatorio, le sanzioni economiche e militari, i cattolici hanno una dottrina riassunta con chiarezza nel “Codice di morale internazionale” dell’Unione internazionale di studi sociali, presieduta da S.E. il cardinal van Roey. In quanti casi però li abbiamo veduti mettersi in contraddizione proprio contro questa dottrina!». Si tratta ad esempio della forma del regime? Su questo punto i cattolici non sanno che una cosa: che la Chiesa è indifferente di fronte a tutte le forme di regime. Enunciato però in una maniera così sommaria, questo assioma richiede dei correttivi. E qui lo scrittore nota che tale indifferenza riguarda le forme astratte della monarchia, dell’oligarchia e della democrazia, ma non l’essenza di un regime. La Chiesa ha dei principi ben precisi circa l’autorità, la libertà, l’arbitrato, le rivoluzioni, la giustizia sociale. «Fatte queste riserve, è esattissimo che la Chiesa è indifferente alle forme riconosciute di regime, perché si potrebbe a forza di ragionamenti discutere all’infinito sulla loro eccellenza e sulle loro virtù comparate. Non esiste nessun argomento apodittico in favore di un regime piuttosto che d’un altro a tal punto che san Tommaso, dopo Aristotele, si dimostra partigiano d’una saggia combinazione di tre elementi. L’indifferenza della Chiesa si spiega anche per il fatto che essa attende meno dalla qualità del regime che da quella degli uomini che ne assicurano il funzionamento. Che cosa sono le leggi senza i costumi? domandava la saggezza pagana. Se i costumi non rappresentano tutto senza le leggi e le istituzioni, queste non sono nulla senza i costumi». 