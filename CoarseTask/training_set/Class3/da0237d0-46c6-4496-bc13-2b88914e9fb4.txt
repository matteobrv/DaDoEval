1884-1936! Nemmeno 50 anni! Quale cammino nella società francese! Nel 1884 sotto il gabinetto Ferry , essendo ministro dell’interno Waldeck Rousseau , si delibera su di un progetto governativo, il quale abolendo finalmente la legge Chapelier della Rivoluzione , autorizza la costituzione dei sindacati operai . Nella discussione prende la parola il conte De Mun per sostenere i sindacati professionali misti concedendo loro il diritto di possedere e di fondare e mantenere istituzioni per la professione che rappresentano. È il tentativo di creare la corporazione, impedendo la lotta di classe. La proposta viene combattuta dalla maggioranza per ragioni di sospetto politico essendo il proponente accusato di tendenze monarchiche, ma viene osteggiata anche dalla destra conservatrice la quale assieme ai rappresentanti del liberalismo classico sostiene che i grandi industriali della Francia non hanno bisogno di leggi o di allettamenti legali per fare il loro dovere. Negli ultimi tempi dell’Impero romano, ricorda l’on. Bassettière , alcune poche famiglie opulenti avevano emancipato a migliaia gli schiavi e riempita l’Italia di ospedali e ricoveri per accogliere i liberti invalidi. Così farà la borghesia industriale francese cogli operai. In tal modo il tentativo di creare uno strumento di collaborazione di classe veniva respinto tanto dai liberali che dai conservatori. Le corporazioni sorte poi per libero influsso dei cattolico-sociali, se in qualche caso costituirono dei meravigliosi esempi di fraternità cristiana come la cooperazione di Valdesbois , non poterono però mai, per mancanza di protezione giuridica, costituire una forza notevole entro la compagine sociale francese. L’organizzazione di classe prese in tal modo la via che doveva condurla alla situazione odierna. 1936: si legge nei giornali di questi giorni che la Confederazione generale dell’industria francese sotto la duplice pressione dell’occupazione delle fabbriche e del governo socialista ha accettato una convenzione che riconosce la libertà agli operai di appartenere ad un sindacato professionale, i salari minimi fissati per contratto collettivo distinto per regione e per categoria e la nomina in ogni officina di commissioni sindacali, autorizzate a rappresentare gli operai e elette dagli operai stessi che lavorano nello stabilimento da almeno un anno. Questa convenzione non rappresenta nulla di nuovo, se la si confronta colla legislazione ormai in atto nella maggior parte degli Stati europei e, se abbiamo sottocchio l’Italia, dovremmo dire che essa è un patto Vidoni in ritardo; ma se la si considera alla stregua dello individualismo francese e dell’atteggiamento tradizionale delle classi abbienti, quale trasformazione o meglio quale inizio di più radicali trasformazioni! Nessun articolo della convenzione contraddice al programma dei cristianosociali, perché questi hanno sempre reclamato libertà sindacale in confronto dei padroni e in confronto delle maggioranze socialiste, hanno sempre invocato i contratti collettivi per professione e non hanno mai respinto il postulato della rappresentanza operaia nelle officine. Anche di questi giorni il congresso nazionale di Parigi della Jeunesse Ouvrière Catholique protestava energicamente contro ogni attentato contro la libertà sindacale e chiedeva la fissazione dei minimi di salario. Gli articoli della convenzione possono essere la base di una costruzione a carattere sindacale corporativo quale veniva invocata dalla scuola di De Mun, anche se le rappresentanze miste dovessero comparire soltanto ai piani superiori della costruzione, invece che alla base. Di qui si può benissimo partire per quella costruzione corporativa ideata dalla Quadragesimo anno che, fondandosi su libere elezioni ed escludendo ogni esplicita funzione politica e rappresentativa, può sussistere anche nel regime democratico francese. Vero è che essa può essere anche un passo verso il regime sindacalista rivoluzionario e sovietico invocato prima da Sorel che attuato da Lenin. È da augurarsi che il gruppo delle organizzazioni cattoliche francesi contribuisca con certe leggi dell’equilibrio sociale ad assicurare uno sviluppo di moderazione, di ordine e di moralità. Anche i cattolici francesi hanno fatto del cammino e se la lotta anticlericale li ha costretti per parecchi anni a concentrare i loro sforzi nella difesa della libertà religiosa e quindi le loro organizzazioni sociali non hanno la forza numerica di quelle avversarie, non è meno vero che il loro pensiero è penetrato vittoriosamente in zone una volta refrattarie ad ogni idealità cristiana e che oggidì essi rappresentano una forza vergine che tentano di accaparrare tanto gli uomini di destra come gli uomini di sinistra. Non abbiamo letto che in occasione del congresso giubilare della Gioventù cattolica francese, l’on. Chiappe , presidente della Municipalità parigina, in presenza dei rappresentanti dell’espiscopato e di migliaia di giovani non solo di Francia ma di varie nazioni pronunciò fra l’altro queste parole: «La vostra dottrina di carità vi offre delle grandi possibilità di conciliare le classi e i popoli e vi autorizza a tentare un’impresa nella quale hanno naufragato tante buone volontà»? Ricordando poi la festa della Pentecoste, dopo la quale la diversità delle lingue non impedì agli apostoli di predicare a tutti l’Evangelo l’on. Chiappe continuava: «Il vostro universalismo, la vostra dottrina di giustizia e di carità permetteranno anche a voi di compiere una missione di pace e di fraternità. Voi siete rimasti fedeli alla divisa dei fondatori della gioventù cattolica francese: sociali perché cattolici». Il giorno dopo i congressisti si radunano in assemblea nello Stadio al «Parco dei Principi» ed ecco venir loro incontro dei giovani comunisti i quali offrivano il loro organo Populaire che portava il saluto della gioventù comunista alla gioventù cristiana. A ragione Sua Em. il card. Verdier metteva in guardia contro l’illusione che gli ideali comunisti nella loro essenza e nella loro ispirazione si possano conciliare con gl’ideali cristiani. «Noi non sappiamo, disse il cardinale, che cosa ci sia dietro tali appelli, ma essi significano che le nostre forze oramai non sono più trascurabili e che da una parte e dall’altra si conta sul nostro avvenire». Di questo congresso, che meriterebbe il massimo rilievo, riteniamo anche la finale del discorso del vescovo di Lourdes mons. Gerlier , una volta anch’egli presidente della Gioventù francese. Ecco le sue parole: «La fraternità cristiana che ci insegna l’Evangelo e che ci ispira la grazia divina non s’arresta alle frontiere dei nostri paesi, l’abbiamo visto a Lourdes quando al triduo di chiusura dell’Anno Santo tutto il mondo era unito nella stessa preghiera. Lo abbiamo visto in occasione del pellegrinaggio internazionale degli ex combattenti, quando una fraternità miracolosa raccolse ai piedi della Grotta e sotto la benedizione dell’Ostia coloro che la guerra aveva aizzato l’uno contro l’altro. Che questa stessa dottrina e questo stesso spirito di cui siete imbevuti facciano regnare sempre più profondamente e più stabilmente nell’interno del paese e fra tutte le nazioni la pace di Cristo nel Regno di Cristo». Le delegazioni straniere presenti al congresso della gioventù cattolica francese, rappresentanti il Belgio, il Canada, la Cecoslovacchia, l’Inghilterra, il Libano, il Portogallo, prima d’abbandonare Parigi si radunarono per decidere di creare a Roma un segretariato internazionale di informazioni per le organizzazioni della gioventù cattolica. Si è discusso anche se a Roma non si potesse continuare con carattere più autorevole e più ufficiale, la pubblicazione del periodico Jeunesses du Monde che ora esce a Lilla per la generosità e lo spirito di sacrificio di un sacerdote e alcuni giovani universitari. I visitatori della Mostra Vaticana nella sala della Gioventù Cattolica potranno ammirare come questo periodico sia già riuscito a mettersi in contatto fecondo colle associazioni giovanili di tutte le nazioni. Il congresso francese è stato una conferma dello splendido sviluppo che ha preso il tipo dell’organizzazione specializzata, specialmente quella della Jeunesse Ouvrière Catholique. In una seduta delle Cortes, trattandosi della convalida delle elezioni di Cuenca, nelle quali in un primo tempo erano stati eletti Goicoechea capo del partito monarchico «Rinnovazione spagnola» e Antonio Primo de Rivera capo del partito fascista «Falange spagnola» , si ebbe una vivace discussione che getta come un lampo di luce sul momento politico che attraversa la Spagna. Le elezioni vennero annullate dalla maggioranza socialista «per irregolarità» e le elezioni suppletorie terminarono con la sconfitta dei due deputati di destra. Nella seduta delle Cortes Ximenes Fernandez, vice presidente dell’Azione Popolare, dimostrò che queste seconde elezioni erano state fatte senza alcuna garanzia di libertà e, nonostante le violente interruzioni di socialisti e comunisti, egli sostenne la causa di Primo de Rivera, dichiarando che era meglio permettere al fascismo di costituirsi in partito legale e di esporre la sua dottrina, perché – egli disse – «meglio informati, molti dei suoi partigiani se ne separerebbero». Rifiutare al De Rivera il seggio, legalmente riconquistato, equivale a spingere il movimento fascista nella lotta illegale e violenta. Ma l’argomentazione del Fernandez non ebbe successo di fronte alla maggioranza che in un eccesso di passione accusò i falangisti di organizzare gli assassini, al che un monarchico rispose che le migliaia di voti rubati ora alle destre un giorno spazzerebbero i rossi dalla scena politica. Linguaggio che ci rivela quanta passione e quanto odio, quanto contrasto di partiti minacciano ancora l’avvenire politico della Spagna. Perché Vandervelde non è riuscito a costituire il suo ministero di partito? Perché, dice il presidente dell’Associazione dei circoli cattolici, i cattolici non possono permettere che «sotto il pretesto di difesa contro il pericolo fascista, che nel Belgio non esiste, il partito socialista abusi del suo potere per fare le sue vendette». I cattolici, secondo questo autorevole interlocutore, non vogliono un governo tripartito che iscriva nel suo programma la difesa delle «istituzioni democratiche». Le istituzioni vanno riformate e i socialisti su questo terreno sono i tardigradi e si rivelano i veri conservatori della nostra epoca. Inoltre i cattolici non vogliono che la politica estera del Belgio sia orientata verso il Patto franco-sovietico. I cattolici pensano che convenga attuare le riforme minime già proposte dalla Federazione stessa. Il presidente Conte d’Aspremont Lynden non è spaventato dall’esito delle elezioni, egli crede che esse non costituiscano per i cattolici un colpo di mazza, ma una frustata che li spingerà a liberarsi da certi abusi ed a mettersi sul serio sulla via delle riforme. Il partito dovrà uniformarsi ricostituendosi con maggiore unità e fondandosi di più sull’entusiasmo dei giovani. Fra poco la Federazione inaugurerà una crociata per riguadagnare le posizioni perdute fondando circoli politico-economici, organizzando serie di pubblicazioni dottrinali e di propaganda con un largo spirito di comprensione e d’emulazione. Si chiami partito cattolico o meno, è certo – egli concluse – che è necessaria l’esistenza di un gruppo nazionale di ispirazione cristiana che cerchi di attuare nella vita politica le idealità del cristianesimo. Queste dichiarazioni sembrano fondarsi sulla speranza che il rexismo il quale deriva pure dal motto «Christus Rex», possa venire riassorbito dall’organizzazione cattolica generale. Non tutti però condividono tali speranze e la stampa denunciava di questi giorni come un precedente pericoloso ed «una colpa grave» il fatto che, secondo un annuncio ufficioso, i deputati eletti dal rexismo avrebbero prestato il giuramento nelle mani del loro capo Degrelle. Ciò sarebbe, dice l’articolista, un’imitazione del giuramento prestato dai tedeschi al Führer e porterebbe in sé il germe fatale della negazione del sistema rappresentativo. «Inoltre il Führerprinzip nella nostra vita nazionale equivale a negare ogni libertà nell’esercizio del mandato che è una funzione nazionale e rinnegare i principi delle nostre istituzioni belghe». La questione del giuramento al momento che scriviamo è ancora dibattuta, né si sa se esso verrà veramente prestato; ma è già caratteristico per il sentimento politico belga che esso abbia sollevato tanta indignazione. Che dire allora, in confronto, del «giuramento della spada» che la gioventù hitleriana è chiamata a prestare secondo il suo capo Baldur von Schirach a «Adolfo Hitler, l’incomparabile, e il dono di Dio alla nazione germanica»? I novizi che stanno per entrare nei ranghi ricevono un pugnale sulla cui lama sta scritto «sangue e onore». Le trombe squillano, i tamburi rullano, tutta la folla assiste come ad un rito d’iniziazione. «Solo qualche genitore cristiano, il 10%, lamentò Baldur von Schirach, ha osato impedire ai suoi bambini di prender parte al nuovo culto della patria tedesca e del Führer che la incarna!». 