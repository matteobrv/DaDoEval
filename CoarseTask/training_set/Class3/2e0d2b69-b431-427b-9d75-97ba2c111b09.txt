Nell’ottava dei Santi si suole commemorare in Roma nella basilica di S. Maria della Vittoria, che sorge sull’angolo di via S. Susanna con via XX Settembre, una data memoranda, quella della battaglia del Monte Bianco , nella quale l’esercito dell’Imperatore Ferdinando II e della lega cattolica distrusse l’effimera potenza di Federico V del Palatinato , noto nella storia col nomignolo di re d’inverno. La chiesa deve infatti il suo nome a questo grande avvenimento storico, perché l’8 maggio 1622 vi veniva trasportata solennemente in processione e alla presenza di papa Gregorio XV l’immagine miracolosa di Maria, alla cui intercessione si attribuiva il trionfo delle armi imperiali. Si tratta dunque di un culto alla Vergine per la preservazione della fede cattolica in numerosi paesi dell’Europa centrale. Non sarà perciò fuori di luogo ricordare qui la situazione storica nella quale tali avvenimenti si svolsero. Quando Paolo V salì al soglio pontificio, i fini immediati che s’imponevano alla sua politica in Germania erano: appoggiare gli Absburgo nella guerra contro i turchi, coi quali negli ultimi tempi avevano fatto causa comune anche gl’insorti ungheresi e impedire nello stesso tempo che l’imperatore, incalzato dalla minaccia orientale, facesse troppe concessioni religiose ai principi protestanti tedeschi, dei quali doveva cercare l’appoggio. Senonché alla Dieta di Ratisbona del 1607, convocata da Rodolfo II per ottenere l’appoggio dei principi contro i turchi, quasi tutti i protestanti posero come condizione che la «pace religiosa di Augusta» (1555) venisse completata nel senso che i cattolici rinunciassero esplicitamente ad esigere la restituzione dei beni ecclesiastici che erano stati loro strappati dopo tale pace e in onta di essa e che nello stesso riguardo si assicurasse ai protestanti mano libera anche per l’avvenire. Queste condizioni, che equivalevano a sancire le spogliazioni dei cattolici avvenute nel passato e a privarli in anticipo di ogni diritto di difesa anche per l’avvenire, erano naturalmente inaccettabili. Invano da parte dell’arciduca Ferdinando, rappresentante dell’imperatore, e dei principi elettori ecclesiastici vennero presentate varie proposte di transazione, ché i protestanti, decisi a sfruttare la situazione pericolosa in cui si trovavano gli Absburgo, si mantennero fino all’ultimo intransigenti e finirono col revocare lo scioglimento della Dieta, abbandonando Ratisbona. Crollava così l’ultimo organismo unitario dell’Impero e i principi protestanti passarono subito alla costituzione di una federazione che aveva lo scopo di difendere il possesso illegittimo dei beni ecclesiastici. La parola d’ordine era veramente «libertà religiosa», ma non si trattava affatto di tolleranza o libertà religiosa nel senso moderno, poiché, come osserva giustamente anche il Gindely , lo storico liberale della guerra dei Trent’anni, «una vera libertà di coscienza presuppone uno stato della società che nel secolo XVII non esisteva affatto». Si trattava invece di strappare i sudditi all’influsso della Chiesa cattolica per consegnarli all’arbitrio dei nobili feudali, i quali, dopo il ben riuscito esperimento dell’alta e media Germania, volevano introdurre anche nei paesi tedeschi meridionali, in Ungheria e in Boemia il principio del cuius regio, eius religio, che dava loro il pretesto di impadronirsi delle ricchezze ecclesiastiche. Come interpretassero la pace religiosa i protestanti, si vide dal fatto di Donauwörth, città della diocesi di Augusta. Secondo la pace religiosa cattolici e luterani vi avrebbero dovuto mantenere i loro diritti e le loro posizioni, rispettando reciprocamente la loro religione e il loro culto. La pace invece fu di breve durata, poiché appena i protestanti riuscirono ad ottenere la maggioranza del consiglio cittadino, i cattolici non solo vennero esclusi da ogni ufficio pubblico, ma si videro interdetto anche il pubblico esercizio della loro religione. Avvenne perfino che si negassero gli ultimi conforti della religione cattolica ad una povera donna che moriva all’ospedale. Per fortuna dei cattolici, vicino alla città sorgeva un monastero dei Benedettini ai quali potevano ricorrere; ma quando questi religiosi vollero rimettere in uso le processioni pubbliche, queste furono assalite e disperse a colpi di bastone dalla plebaglia istigata dai predicanti. Vano fu l’appello al consiglio cittadino, cosicché infine l’imperatore nel dicembre 1607, richiamandosi alla pace religiosa, diede ordine a Massimiliano di Baviera di occupare militarmente la città. Ora il duca bavarese restituì nuovamente ai cattolici la chiesa parrocchiale abbandonata dai predicanti, ma del resto si astenne da qualunque misura severa e da qualsiasi rappresaglia. È caratteristico che ciononostante i fatti di Donauwörth esercitarono sugl’intervenuti alla Dieta di Ratisbona un effetto del tutto negativo, perché i protestanti ne trassero motivo per irrigidirsi ancora più e per chiedere nuove garanzie. Frattanto, a render più precaria la situazione dei cattolici, era scoppiata la discordia fra i membri stessi della casa d’Austria, e Mattia , appoggiandosi in parte anche sui protestanti dell’Ungheria, si era formalmente sollevato contro Rodolfo II. Questi, pur di non cedere dinanzi al fratello, tentò di accordarsi col partito anticattolico della Boemia che si componeva di luterani, utraquisti e calvinisti ed era guidato da Venceslao Budovec , capo dei «fratelli boemi» . È di fronte a costoro che Rodolfo II nel 1609 concedette piena libertà per la «confessione boema», che era un misto di Ussitismo, Luteranesimo e Calvinismo ed era stata formulata già nel 1575. Il documento di concessione, noto nella storia come «lettera maestatica di Rodolfo II», era in parecchi punti di equivoca interpretazione, e fu più tardi quello che doveva, come si disse, dar fuoco a tutta l’Europa. Di fronte a questi avvenimenti i principi cattolici della Germania meridionale, capitanati dal duca Massimiliano di Baviera, decisero di costituire una lega cattolica che doveva «proteggere la pace religiosa» contro l’unione protestante. La lega si rivolse oltre che alla Spagna anche al papa per avere appoggi materiali e morali. È notevole che Paolo V procedesse in tale materia con molta esitazione e circospezione e ancora nel 1611 dichiarasse «che non avrebbe dato neppure un soldo ove dai cattolici s’intraprendesse contro i protestanti qualche cosa che fosse in contrasto con la pace religiosa». Intanto gli avvenimenti precipitano. Nel 1612 muore Rodolfo e viene eletto imperatore Mattia, il quale fa coronare re di Boemia l’arciduca Ferdinando. Ferdinando che ha la fama di uomo rigidamente cattolico incontra nella nobiltà boema grande diffidenza e avversione. Elementi nazionalisti, religiosi e sociali si fondono per creargli contro una corrente d’opposizione vigorosissima. Alcuni casi di contrastata interpretazione della «lettera maestatica» dànno pretesto allo scoppio dell’insurrezione aperta. Il 23 maggio 1638 avviene la famosa defenestrazione dei luogotenenti del re. Il conte Thurn , capo degli insorti, s’impadronisce di gran parte della Boemia e della Moravia e muove verso Vienna. In questo momento muore Mattia e il 6 aprile 1619 viene eletto imperatore nella Dieta di Francoforte Ferdinando. Egli si trovava ancora colà, quando gli giunse la notizia che gli Stati boemi l’avevano deposto come «allievo dei gesuiti e nemico della religione evangelica» e in sua vece avevano nominato re di Boemia Enrico V del Palatinato , che aveva sposato una figlia di Giacomo I d’Inghilterra. La situazione è grave e se ne ha perfetta coscienza in tutto il mondo. A Roma in modo particolare si comprende che è in gioco tutta la restaurazione cattolica da poco iniziata, e il papa indice al principio del 1620 il giubileo, allo scopo di intercedere l’aiuto di Dio per la preservazione della fede cattolica in Germania. Paolo V si sottopone a grandi sacrifici finanziari per sovvenire l’imperatore e la lega cattolica e impone, rispettivamente concede, una decima sulle prebende del clero italiano e tedesco. Più importante però ancora fu l’intervento diplomatico del papa in Francia ove grazie all’opera del nunzio Bentivoglio e del confessore di Luigi XIII , Arnaud, riuscì non solo ad impedire che la Francia, come avrebbe fatto più tardi Richelieu, appoggiasse i protestanti, ma anche ad ottenere che Luigi XIII spedisse in Germania un’ambasciata la quale influì sull’unione protestante in modo, da indurla ad abbandonare la causa di Federico V e concludere un trattato di pace colla lega cattolica. Allora Massimiliano, sicuro alle spalle, entrò col suo esercito nell’Austria superiore, ove operò il congiungimento con le forze imperiali, e di là mosse verso la Boemia, mentre un altro esercito fiammingo-spagnuolo invadeva, sotto lo Spinola , il Palatinato e Giorgio di Sassonia dalla Lusazia penetrava dal nord in Boemia. L’8 novembre 1620, ad ovest di Praga, sulla collina chiamata «Monte Bianco», si venne alla battaglia decisiva. Il consiglio di guerra che sotto la presidenza di Massimiliano di Baviera doveva decidere dell’attacco fu per lungo tempo esitante, finché si alzò il carmelitano scalzo Domenico di Gesù e Maria , che aveva accompagnato Massimiliano durante tutta la spedizione, e presentando una piccola immagine di Maria, che era stata raccolta, sfregiata dai calvinisti, fra le immondezze del castello di Pilsen, parlò con tanto calore e con parole così infiammate che i generali, fidenti nella promessa del carmelitano che assicurava loro la protezione di tutti i santi dei quali si celebrava appunto l’ottava, levarono il campo e ordinarono l’assalto. La rotta dei ribelli boemi fu completa e la vittoria fu decisa nello spazio di un’ora. Storici posteriori hanno voluto escludere l’influenza esercitata nel consiglio di guerra dal P. Domenico di Gesù e Maria, ma le recenti indagini l’hanno messa fuori dubbio, recando la testimonianza di Massimiliano stesso. Il Pastor cita del resto dall’Archivio di Stato di Firenze il rapporto dell’inviato fiorentino Altoviti, il quale il 28 novembre 1620 annuncia da Vienna: «È stata una segnalata vittoria qual s’attribuisce a Dio et alla giustizia della causa come è dovereet multa parte ve si hanno l’esortazione d’un padre degli scalzi di vita esemplarissima che assiste a Baviera, il quale confortò mentre si stava in ambiguità la battaglia e assicurò la vittoria». Il giubilo per la vittoria del Monte Bianco fu straordinario in tutto il mondo cattolico. Massimiliano annunciò il successo a Paolo V con corriere speciale che giunse alla città eterna il 1° dicembre 1620. Il duca scriveva: «Io stesso venni e vidi, ma chi vinse fu Dio». Paolo V che aveva seguito con grande ansia la spedizione dell’esercito leghista e aveva già scritto allo stesso P. Domenico di Gesù e Maria, alla notizia delle prime vittorie ottenute nell’Austria superiore, comprese ora tutta l’importanza del successo e, come racconta un Avviso della Biblioteca vaticana, si recò in S. Maria Maggiore dinanzi all’immagine miracolosa della cappella Paolina, «ringraziando per la vittoria così segnalata e per tante buone conseguenze per la religione cattolica». II 3 dicembre fu indetta la pubblica festa di ringraziamento e il papa partecipò in persona alla processione che si svolse dalla Minerva alla chiesa nazionale tedesca dell’Anima. La sera furono sparate le salve di gioia da Castel S. Angelo. Nuove invocazioni e nuove feste religiose commemorative della battaglia del Monte Bianco si ebbero due anni dopo, quando il Padre di Gesù e Maria ritornò a Roma, recando la famosa immagine del Monte Bianco. Da una relazione dell’ambasciatore Savelli a Ferdinando II dell’8 gennaio 1622 risulta che P. Domenico si consultò col papa sulle feste che dovevano indirsi per la solenne collazione dell’immagine e che già allora si decise di conservarla «nella chiesa dei Carmelitani presso Monte Cavallo». La processione solenne ebbe luogo l’8 maggio 1622 e nel corteo comparvero anche 45 bandiere catturate a Praga dall’esercito cattolico. Nel coro della chiesa che di qui innanzi si chiamerà «S. Maria della Vittoria» Gregorio XV attendeva la preziosa reliquia che venne posta sull’altare maggiore in una cornice ornata di gemme preziose. Il quadro di Maria, dinanzi al quale Gregorio XV disse messa il 12 maggio, divenne presto oggetto di grande devozione da parte dei romani e dei pellegrini stranieri. Purtroppo un incendio del 1833 distrusse l’immagine e danneggiò le bandiere, alcune delle quali vennero anche trasportate, per opera di Luigi I di Wittelsbach , a Monaco. Solo parte della dozzina di bandiere conservate nella chiesa, proviene dalla battaglia del Monte Bianco; alcune altre sono bandiere catturate ai turchi. L’immagine venne sostituita da un’altra, pure portata da P. Domenico di Gesù e Maria dalla Germania e che si custodiva nell’oratorio del convento. Dopo l’incendio la cappella maggiore venne riccamente restaurata dal principe Alessandro Torlonia , e un nuovo affresco di Luigi Serra (1885) nell’abside del coro rappresenta l’entrata trionfale in Praga della Madonna della Vittoria con gli eserciti cattolici. 